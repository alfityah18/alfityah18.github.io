<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" href="style.css">
    <title>Syeikh GPT/Pemangsa</title>
</head>

<body style="display: block; text-align: left;">
    <div class="article-image">
    <img src="images/Mly_07.png" alt="Article Image" style="max-width: 100%;" class="enlargeable-image">
</div>
    
    <article class="article-content">
        <p>Dalam artikel pertama yang bertajuk <i>Cabaran Sains & Teknologi,</i> telah dijelaskan bahawa hadith ini merujuk pada kecerdasan buatan atau <i>artificial intelligence</i> (AI). Ia menjadi “makhluk pemangsa” apabila manusia menyalahgunakannya, lalu boleh mendatangkan bahaya kepada individu, masyarakat, mahupun negara. Apabila ia mencapai kematangan serentak dengan perkembangan sains kuantum dan neurologi, suatu hari nanti kita mungkin akan melihat cambuk, tali kasut, dan paha kita betul-betul berkata-kata. الله أعلم.</p>
<p class="centered-paragraph">* * *</p>
        <p>Apa yang ingin difokuskan di sini adalah satu masalah besar yang baru sahaja muncul baru-baru ini, yang boleh membawa bencana kepada umat ini—“Syeikh GPT.” Ini merujuk pada penyalahgunaan <i>generative</i> AI, di mana orang ramai sudah mula bergantung pada alat seperti ChatGPT, Grok, atau Gemini sebagai rujukan agama mereka. Malah, sudah pun ada kandungan agama yang dijanakan sepenuhnya dengan menggunakan alat AI ini, bagi tujuan untuk dijadikan bahan dakwah. Saya telah menyaksikannya di depan mata.</p>
        <p>Kita tidak akan menafikan manfaat yang ada pada teknologi ini. Bahkan, saya sendiri pun menggunakannya. Sebagai seorang yang sibuk antara mencari nafkah dan mendalami ilmu agama, AI telah banyak membantu saya dalam menghasilkan artikel dan video agama. Namun, saya menggunakannya sesuai dengan kadar dan tugas yang sepatutnya sahaja, seperti pembinaan laman web, memperelok terjemahan Bahasa Inggeris, dan penggunaan narator suara AI. Semua ini dapat menjimatkan masa, tenaga, dan wang, terutamanya bagi golongan yang tidak berkemampuan.</p>
        <p>Dalam artikel dan video pertama itu juga telah diperingatkan tentang fitnah yang turut dibawa oleh sebahagian cabang sains dan teknologi. Dan maksud “fitnah” dalam Bahasa Arab Klasik pula telah dihuraikan dalam artikel yang bertajuk <i>Fitnah.</i> Dalam konteks “Syeikh GPT,” fitnah berlaku kerana kecetekan pengetahuan tentang sains dan teknologi, serta kekurangan kefahaman dalam ilmu agama. Dalam Ayat 36 Surah al-Isra, Allah (SWT) berfirman:</p>
<h4>وَلَا تَقۡفُ مَا لَيۡسَ لَكَ بِهِۦ عِلۡمٌۚ</h4>
<p class="centered-paragraph"><b>Janganlah engkau mengikuti apa yang engkau tidak mempunyai pengetahuan (yang pasti) tentangnya.</b></p> 
        <p>Ayat ini mengajar kita akan kepentingan untuk membekalkan diri dengan ilmu yang secukupnya sebelum melibatkan diri dalam sesuatu perkara. Usahlah terburu-buru, kerana sebagaimana sabda Rasulullah ﷺ dalam <i>Musnad Abu Ya’la</i> 4256, sikap terburu-buru itu datangnya daripada syaitan. Dan untuk melengkapkan Ayat Quran itu tadi, kerana pendengaran, penglihatan, dan hati akan diminta pertanggungjawaban.</p>
        <p>Kepada mereka yang telah mengangkat <i>generative</i> AI sebagai “syeikh” mereka, tanyalah dirimu sendiri tiga soalan ini. Pertama: Adakah anda benar-benar mengenali sifat-sifat <i>generative</i> AI sehingga anda boleh menjadikannya sumber rujukan ilmu agama yang diyakini? Kedua: Apakah dalil yang menyokong tanggapan anda bahawa <i>generative</i> AI adalah makhluk yang alim dalam soal agama ini? Dan ketiga: Sudahkah anda merujuk ulama dan mendapatkan kebenaran untuk membenarkan <i>generative</i> AI mengambil alih peranan mereka?</p>
<p class="centered-paragraph">* * *</p>
        <p>Marilah sama-sama kita melihat jawapan kepada tiga soalan ini. Pertama, kredibiliti <i>generative</i> AI sebagai sumber yang boleh diyakini tanpa ragu. Dalam satu wawancara di sebuah platform media sosial, Dr. Waleed Kadous, Ketua Saintis di Anyscale dan seorang pakar yang terkenal dalam bidang kecerdasan buatan dan pembelajaran mesin dengan lebih lima belas tahun pengalaman di Silicon Valley, telah ditanya adakah beliau mempercayai maklumat yang dijanakan oleh AI. Beliau menjawab dengan tegas, “tidak.” Antara sebab utama yang beliau sebutkan adalah “halusinasi.”</p> 
        <p>“Halusinasi” dalam <i>artificial intelligence</i> merujuk pada fenomena di mana sistem-sistem AI, terutamanya <i>large language models</i> (LLMs) seperti ChatGPT, menghasilkan maklumat yang kelihatan seperti boleh dipercayai tetapi, sebenarnya, salah atau diada-adakan sahaja. Ini berlaku kerana model-model ini bersifat berkebarangkalian, yang bergantung pada corak yang dipelajari daripada data tanpa benar-benar memahami maklumat yang ia hasilkan.</p>
        <p>AI tidak tahu yang ia tidak tahu. Akibatnya, kadangkala, ia boleh “memandai-mandai” dengan yakinnya kerana ia tidak sedar tentang kekurangan ilmunya. Dalam blognya, OpenAI, syarikat yang menghasilkan ChatGPT, menulis pada 30 November 2022:</p>
<p class="centered-paragraph"><b>“Kadangkala, ChatGPT menulis jawapan yang kedengaran meyakinkan tetapi sebenarnya salah dan karut.”</b></p>
        <p>Dalam surat berita MIT Technology Review bertajuk <i>It’s Time to Talk About the Real AI Risks,</i> yang diterbitkan oleh Massachusetts Institute of Technology (MIT) pada 12 Jun 2023, pemberita senior Tate Ryan-Mosley menyuarakan kebimbangan tentang isu halusinasi dalam <i>artificial intelligence</i> yang mungkin tidak dapat dibetulkan lagi. Sundar Pichai, CEO Google, dalam satu temu ramah bersama CBS pada 16 April 2023, menyatakan:</p>
<p class="centered-paragraph"><b>“Tiada seorang pun dalam bidang ini yang telah berjaya menyelesaikan masalah halusinasi. Semua model sememangnya menghadapi isu ini.”</b></p>
        <p>Meskipun terdapat pelbagai dakwaan bahawa isu halusinasi dalam AI dapat diatasi, namun setelah bertahun-tahun dan hingga saat artikel ini ditulis, masalah ini tetap belum dapat diselesaikan sepenuhnya. Walaupun terdapat kemajuan dalam data latihan, algoritma, dan kaedah penalaan halus, sistem AI masih boleh menghasilkan maklumat yang tidak tepat dan mengelirukan.</p>
        <p>Kesimpulannya, AI bukanlah sumber rujukan ilmu agama yang boleh diyakini tanpa ragu. Dalam bidang ilmu hadith, apabila seorang perawi didapati pernah berbohong—meskipun pembohongan itu tiada dalam hadithnya yang spesifik—semua riwayat hadithnya diklasifikasikan sebagai “matruk” atau ditinggalkan. Maka, <i>genAI chatbot</i> seperti ChatGPT, Grok, dan Gemini, yang terbukti pernah mereka-reka jawapan serta menjanakan maklumat yang salah, mestilah ditinggalkan apabila ia melibatkan hal ehwal agama.</p>
        <p>Sekarang, mari kita lihat contoh bahaya yang boleh menimpa umat Islam. Meskipun senario ini hanyalah rekaan, ia boleh betul-betul berlaku dalam masyarakat kita.</p>
        <p>X meminta ChatGPT menghasilkan karangan pendek agama, yang kemudiannya disebarkan di media sosial dengan menamakan dirinya sebagai penulisnya. Melihat respons yang positif, X semakin bersemangat untuk menghasilkan lebih banyak lagi. Suatu hari, tanpa disedari—oleh kerana tidak pernah menyemak, malah tidak tahu pun cara-cara membuat semakan kerana tidak pernah belajar agama—X telah menyebarkan sebuah hadith palsu yang direka oleh <i>chatbot</i> itu dengan menyandarkannya kepada Nabi Muhammad ﷺ.</p>
        <p>Baik, mari kita meneliti kesalahan-kesalahan yang dilakukan oleh X.</p> 
        <p>1. Plagiarisme. Dalam <i>Sahih al-Bukhari</i> 6094, Rasulullah ﷺ bersabda: <b>“Pembohongan itu membawa kepada kejahatan, dan kejahatan itu membawa ke neraka.”</b></p>
        <p>2. Sabda Nabi ﷺ dalam <i>Sahih Muslim</i> 5: <b>“Cukuplah seseorang itu dikatakan pembohong apabila dia terus menceritakan apa-apa sahaja yang didengarinya (tanpa menyemak terlebih dahulu).”</b></p>
        <p>3. Ibnu Taymiyyah (RH) dalam <i>Majmu’ al-Fatawa</i> 10/449, berkata: <b>“Sesiapa yang bercakap tentang Islam tanpa ilmu adalah seorang pembohong, meskipun dia tidak berniat untuk berbohong.”</b></p>
        <p>4. Dalam <i>Sahih al-Bukhari</i> 107, Ar-Rasul ﷺ bersabda: <b>“Sesiapa yang berbohong atas namaku, bersiap-siaplah dirinya untuk mengambil tempatnya di dalam neraka.”</b></p>
        <p>5. Apabila orang yang membaca karangannya mengamalkan amalan yang direka-reka. Sabda Al-Mustafa ﷺ dalam <i>Sahih Muslim</i> 1017: <b>“Sesiapa yang memulakan amalan yang buruk dalam Islam, dia akan memikul dosanya dan dosa orang yang mengamalkannya setelahnya, tanpa mengurangi walau sedikit pun dosa mereka.”</b></p>
        <p>Maka, berhati-hatilah.</p>
<p class="centered-paragraph">* * *</p>
        <p>Bagi menjawab soalan kedua—adakah <i>artificial intelligence</i> boleh dianggap sebagai makhluk yang alim dalam soal ilmu agama—kita harus kembali kepada artikel saya yang bertajuk <i>Apabila Ilmu Dibawa Pergi.</i> Selain isu “halusinasi” yang telah dibincangkan, mereka yang telah membaca artikel tersebut dan dikurniakan kefahaman oleh Allah (AWJ), sepatutnya, sudah pun dapat melihat jawapan kepada dilema “Syeikh GPT” ini. Sebelum melanjutkan, mari kita memahami apakah itu AI terlebih dahulu. Marvin Minsky, salah seorang bapa pengasasnya, menerangkan:</p>
<p class="centered-paragraph"><b>“Kecerdasan buatan adalah sains yang membolehkan mesin untuk melakukan perkara yang memerlukan kecerdasan jika ia dilakukan oleh manusia.”</b></p> 
        <p>Ini menekankan bahawa AI melakukan tugasan yang biasanya dikaitkan dengan kecerdasan manusia. Jika kita mengambil kira <i>Oxford Dictionary of English,</i> yang mendefinisikan orang yang berilmu itu sebagai seseorang yang cerdas dan berpengetahuan luas, kita akan mendapati AI juga boleh dianggap sebagai makhluk yang alim. Apakah benar begitu? Dalam Ayat 28 Surah Fatir, Tuhan kita berfirman:</p>
<h4>إِنَّمَا يَخْشَى ٱللَّهَ مِنْ عِبَادِهِ ٱلْعُلَمَٰٓؤُا۟</h4>
<p class="centered-paragraph"><b>Sesungguhnya, antara semua hamba-hambaNya, yang benar-benar TAKUT kepada Allah, hanyalah para ulama.</b></p> 
        <p>Al-Quran diturunkan sebagai “Al-Furqan,” <i>“The Criterion,”</i> atau “Ukuran”—suatu asas pertimbangan yang membezakan yang benar daripada yang salah. Sedang Barat mendefinisikan ilmu hanya melalui kelebihan yang ada pada akal, dan orang ramai pula cenderung untuk memandang ukuran luaran, Al-Quran mendefinisikan orang yang alim itu berdasarkan apa yang dilupakan oleh Barat dan kebanyakan orang: apa yang ada dalam sesuatu yang paling bernilai—hati.</p>
        <p>Dalil tentang keutamaan hati dapat dilihat dalam Ayat 70 Surah al-Anfal, di mana Allah (SWT) berfirman, yang bermaksud: <b>“Jika Allah mengetahui adanya kebaikan dalam hatimu, Dia akan memberikan yang lebih baik daripada apa yang telah diambil daripadamu, dan Dia akan mengampunimu.”</b> Selain itu, menerusi riwayat Abu Hurairah (RA) dalam <i>Sahih Muslim</i> 2564, Nabi Muhammad ﷺ bersabda: <b>“Allah tidak melihat pada rupa dan hartamu, tetapi Dia melihat pada hati dan perbuatanmu.”</b></p>
        <p>Berdasarkan kata-kata ‘Abdullah bin Mas’ud (RA) dalam <i>Rawdatul ‘Uqala</i> 9, dan Ayat 28 Surah Fatir itu tadi, orang yang berilmu bukanlah individu yang semata-mata menyimpan banyak maklumat dalam kotak memori mereka, tetapi mereka, yang dengan ilmu, terbentuk perasaan-perasaan yang suci dan mulia dalam hati—terutamanya الْخَشْيَةُ, yakni <i>“awe,”</i> atau rasa takut dan kagum, yang ditujukan kepada Yang Maha Besar. Mereka inilah yang dimaksudkan oleh Allah sebagai ulama.</p>
        <p>Ini sudah cukup untuk memberikan jawapan: bahawa <i>artificial intelligence</i>—yang tidak mempunyai hati dan perasaan, yang tiada taqwa dan iman, tidak pernah solat atau puasa, tidak pernah berzikir, tidak pernah menangis membacakan Al-Quran saat orang lain tidur lena, mahupun merasa kagum terhadap Tuhannya saat merasai kehebatanNya dalam ciptaan-ciptaanNya—bukanlah makhluk yang alim.</p>
        <p>Begitulah juga dengan manusia. Mereka yang, meskipun memiliki ilmu setinggi gunung, digelar “walking encyclopedias,” dan dikagumi berjuta, tetapi ilmu itu tidak memberikan kesan yang positif kepada hati mereka—bukanlah ulama yang sebenar.</p>
<p class="centered-paragraph">* * *</p>
        <p>Setelah menjawab dua soalan itu, pertanyaan tentang apakah layak untuk AI mengambil alih peranan ulama sudah sepatutnya terjawab. Melalui riwayat Anas bin Malik (RA), yang terakam dalam <i>Musnad ash-Shihab</i> 115 susunan Al-Qadi Al-Quda’i (RH), dan dinilai sahih oleh Al-Imam As-Suyuti (RH), Rasulullah ﷺ bersabda:</p>
<h4>الْعُلَمَاءُ أُمَنَاءُ اللَّهِ عَلَى خَلْقِهِ</h4>        
<p class="centered-paragraph"><b>“Ulama adalah pemegang amanah Allah ke atas makhluk-makhlukNya.”</b></p>
        <p>Ulama adalah golongan yang diberikan tanggungjawab oleh Allah untuk menguruskan peninggalan kepada umat. Namun, sebagaimana sabda Nabi ﷺ dalam <i>Sunan Abu Dawud</i> 3641, peninggalan itu bukanlah harta benda, tetapi ilmu yang diwarisi daripada para Nabi.</p>
        <p>Dalam Ayat 30 Surah al-Baqarah, Allah Ta’ala mengisytiharkan bahawa khalifah di muka bumi ini adalah manusia—bukan AI. Ini kerana, sebagaimana firmanNya dalam Ayat 4 Surah at-Tin, manusia adalah ciptaanNya yang terbaik, terutamanya orang-orang yang beriman dan beramal soleh, sepertimana keterangan Ayat 7 Surah Al-Bayyinah.</p>
        <p>Salah satu sebab mengapa AI disebut sebagai “makhluk pemangsa” dalam <i>Jami’ at-Tirmidhi</i> 2181 itu adalah kerana ia memerangkap insan untuk merasa kagum terhadap kemajuan sains dan teknologi manusia. Hati yang benar-benar bertauhid tidak akan mudah merasa kagum terhadap ciptaan-ciptaan manusia. Kekagumannya hanyalah kepada Al-Khāliq—Sang Maha Pencipta yang mencipta daripada tiada kepada ada.</p>
        <p>“Kehebatan” sains dan teknologi, yang Allah kurniakan kepada manusia hari ini, tidak lain hanyalah ujian. Apa pun janji dan angan-angan para saintis dan ahli teknologi yang ramai kagumi itu, tidak akan mampu benar-benar mencipta—walaupun sama seperti seekor lalat, sebagaimana cabaran Allah dalam Ayat 73 Surah al-Hajj. Kecerdasan buatan tidak akan dapat menandingi kecerdasan makhluk yang terbaik—manusia.</p>
        <p>Sebagai makhluk yang terbaik, sudah semestinyalah struktur masyarakat yang ditetapkan oleh Allah untuk kita juga adalah yang terbaik. Dalam soal agama, melalui <i>Az-Zuhd wal-Raqā’iq</i> 801, Ibnu Mas’ud (RA) berkata:</p>
<h4>لا يَزَالُ النَّاسُ بِخَيْرٍ مَا أَتَاهُمُ الْعِلْمُ مِنْ قِبَلِ أَصْحَابِ مُحَمَّدٍ صَلَّى اللَّهُ عَلَيْهِ وَسَلَّمَ وَأَكَابِرِهِمْ فَإِذَا أَتَاهُمُ الْعِلْمُ مِنْ قِبَلِ أَصَاغِرِهِمْ فَذَلِكَ حِينَ هَلَكُوا</h4>
<p class="centered-paragraph"><b>“Orang ramai akan terus berada dalam kebaikan selagi mana mereka mengambil ilmu daripada Sahabat Muhammad ﷺ dan ulama besar mereka. Tetapi apabila mereka mula mengambil ilmu daripada ilmuwan kecil, itulah saatnya mereka menuju kehancuran.”</b></p>
        <p>Mengambil ilmu daripada ulama al-kibar adalah Sunnah. Jika mengambil ilmu daripada agamawan yang tidak faqih pun boleh membawa kemudaratan kepada masyarakat, berapa besarkah pula risikonya untuk bergantung pada <i>artificial intelligence</i>? Sebahagian daripada kalian mungkin tidak melihatnya, namun ia boleh mengundang bahaya yang sangat besar.</p>
        <p>Tahukah kalian apakah benih kesesatan Khawarij? Mereka itu dikenali sangat rajin menghafal Al-Quran, mendirikan solat malam, dan berpuasa sunat. Namun, kesilapan mereka bermula apabila mereka memisahkan diri daripada ulama besar dari kalangan Sahabat (RA) dan memilih untuk mula belajar sesama sendiri. Itulah punca kemunculan pelbagai pemikiran yang terkeluar dari acuan Ahlus Sunnah.</p>
        <p>Sebagaimana Khawarij terjerumus ke dalam kesesatan kerana memutuskan hubungan dengan pewaris para Nabi, bahaya yang sama akan berulang kembali apabila orang ramai meninggalkan bimbingan ulama, semata-mata untuk memilih panduan algoritma yang tiada kedalaman rohani mahupun kebijaksanaan insani. Sekarang, apakah engkau sanggup mempertaruhkan akidahmu?</p>
        <p>Kita tidak tahu apakah lagi yang akan dibawa oleh sains dan teknologi. Apakah jauh lebih maju? Atau, mungkinkah, apa yang disebut oleh Al-Mustafa ﷺ dalam <i>Jami’ at-Tirmidhi</i> 2181 itu sebenarnya tanda berakhirnya progres? Namun ketahuilah: apabila umat semakin meminggirkan ulama—sebagaimana sabda baginda dalam <i>Sahih al-Bukhari</i> 100—akan lebih ramai ulama yang dibawa pergi. Sama ada melalui kematian. Atau keterasingan.</p>
<p class="centered-paragraph">* * *</p>
        <p>Pada abad-abad sebelum ini, ramai yang akan cenderung untuk membayangkan makhluk itu sebagai “binatang buas” atau seperti “raksasa.” Namun hari ini, saat ia berlaku di depan mata, kita mendapati ia sesuatu yang sangat berbeza. Siapa yang akan terfikir bahawa ia sebenarnya <i>artificial intelligence</i>? Ini adalah pengajaran bahawa, selain Allah, manusia tidak tahu-menahu tentang masa depan. Dan apabila ia disebutkan dalam hadith Nabi ﷺ, ia sesuatu yang perlu diberikan sepenuh perhatian.</p>
        <p>Apa yang ingin ditekankan adalah panduannya, di mana Rasulullah ﷺ menggambarkan makhluk itu—yang kita kini fahami sebagai AI—sebagai pemangsa. Perbincangan isu “Syeikh GPT” sebelum ini sudah pun cukup untuk menunjukkan bahawa kecerdasan buatan, apabila disalahgunakan, akan menjadi pemangsa. Namun ia tidak terhenti setakat itu sahaja. Mari kita sama-sama meneliti apakah lagi kemudaratan yang dibawa.</p>
        <p>Tristan Harris, mantan Ahli Etika Reka Bentuk Google dan pengasas bersama Center for Humane Technology, telah memberi amaran bahawa media sosial bukanlah sekadar alat yang pasif, tetapi suatu sistem yang mempunyai agendanya yang tersendiri. Dalam dokumentari Netflix bertajuk <i>The Social Dilemma,</i> yang diterbitkan pada 2020, beliau menyatakan:</p>
<p class="centered-paragraph"><b>“Jika anda tidak membayar untuk sesuatu produk, maka andalah produknya.”</b></p>
        <p>Penyalahgunaan AI telah menjadikan ia pemangsa masa manusia. Masa yang ada kini hanyalah untuk memenuhi kehendak peribadi. Jika masa untuk keluarga pun sudah berkurangan, apatah lagi masa untuk keperluan umat. Malah, ada yang tiada langsung masa untuk memenuhi kewajipan kepada Tuhannya.</p>
        <p></p>
        <p></p>
<img id="animated-gif" src="images/AI.gif">
<p class="small-text">Mohd bin Mohd | 23 Mei, 2025/00 Bulan, 2025 | 25 Dhul Qa'dah, 1446/00 Bulan, 1446</p>

    <div id="pagination">
        <a href="bahasa.html" class="home-button">Back</a>
    </div>

    <div id="night-mode-toggle">
        <label class="switch">
            <input type="checkbox" id="mode-switch">
            <span class="slider"></span>
        </label>
        <span id="mode-label">☀️</span>
    </div>

    <script src="script.js"></script>
</body>
