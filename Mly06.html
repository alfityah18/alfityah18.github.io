<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" href="style.css">
    <title>Sabar</title>
</head>

<body style="display: block; text-align: left;">
    <div class="article-image">
    <img src="images/Mly_06.png" alt="Article Image" style="max-width: 100%;" class="enlargeable-image">
</div>
    
    <article class="article-content">
<h3>Kepentingan Sabar</h3>
        <p>Kita biasa mendengar frasa, “Sabar itu sebahagian daripada iman.” Ini berasal daripada kata-kata ‘Abdullah bin Mas’ud (RA) dalam <i>Shu’ab al-Iman</i> 9083, yang dinilai sahih oleh Ibnu Hajar al-‘Asqalani (RH). Walau bagaimanapun, kata “sebahagian” di sini boleh membawa kekeliruan, kerana dalam Bahasa Melayu, ia boleh membawa maksud bahagian yang tidak ditentukan dan bukannya pembahagian yang sama rata. Terjemahan yang lebih tepat adalah “separuh.” Hadith penuhnya berbunyi begini:</p>
<h4>الصَّبْرُ نِصْفُ الإِيمَانِ وَالْيَقِينُ الإِيمَانُ كُلُّهُ</h4>
<p class="centered-paragraph"><b>“SABAR itu separuh daripada iman, dan YAKIN adalah iman secara keseluruhannya.”</b></p>
        <p>Dan kenyataan ini pula berasal daripada Ayat-ayat Al-Quran, di mana sabar dipasangkan dengan separuh lagi bahagian iman—syukur. Sebagai contoh, pada Ayat 31 Surah Luqman, Allah (SWT) berfirman:</p>
<h4>أَلَمۡ تَرَ أَنَّ ٱلۡفُلۡكَ تَجۡرِي فِي ٱلۡبَحۡرِ بِنِعۡمَتِ ٱللَّهِ لِيُرِيَكُم مِّنۡ ءَايَٰتِهِۦٓۚ إِنَّ فِي ذَٰلِكَ لَأٓيَٰتࣲ لِّكُلِّ صَبَّارࣲ شَكُورࣲ</h4>
<p class="centered-paragraph"><b>Tidakkah engkau melihat bahawa kapal yang belayar di laut itu adalah dengan nikmat Allah, agar Dia memperlihatkan kepadamu sebahagian daripada tanda-tanda kebesaranNya? Sesungguhnya, pada yang demikian itu terdapat tanda-tanda bagi orang yang BERSABAR dan BERSYUKUR.</b></p>
        <p>Kemudian, terdapat pula hadith Nabi Muhammad ﷺ dalam <i>Sahih Muslim</i> 35, yang mengatakan bahawa iman itu terdiri daripada lebih tujuh puluh cabang. Bagaimana untuk memahami semua ini? Bagi memudahkan untuk faham, kita memerlukan suatu perumpamaan.</p>
        <p>Bayangkan iman itu seperti sebuah planet di dalam hati kita. Pada bahagian yang paling dalam yakni terasnya terletak yakin—tanpa sepenuh keyakinan, planet iman tidak akan wujud. Mengelilingi teras ini pula adalah mantelnya, yang mewakili sabar dan syukur, yang membentuk asas yang mendukung iman. Akhir sekali, pada bahagian kerak atau permukaannya, tujuh puluh lebih cabang iman itu bertebaran, yang terzahir dalam pelbagai aspek keimanan dan amalan.</p>
        <p>Dari sini, kita mula memahami betapa pentingnya sabar dalam menjalani kehidupan beragama. Tanpa sabar, kesempurnaan iman tidak akan tercapai. Malah, sabar adalah sifat mulia yang diletakkan pada kedudukan yang sangat tinggi, sebagaimana pengisytiharan Allah (AWJ) dalam Ayat 10 Surah az-Zumar:</p>
<h4>إِنَّمَا يُوَفَّى ٱلصَّٰبِرُونَ أَجۡرَهُم بِغَيۡرِ حِسَابࣲ</h4>
<p class="centered-paragraph"><b>Hanya orang yang bersabar sahaja yang akan disempurnakan ganjarannya tanpa batas.</b></p>
        <p>Bukan itu sahaja, tanpa sabar, teras keyakinan akan mula merekah, mantel kesyukuran akan melemah, dan cabang-cabang iman di permukaan akan terhakis. Tanpa sabar, planet iman akan hancur berkecai. Ini bersesuaian dengan kata-kata ‘Ali (RA) dalam kitab <i>As-Sabr</i> oleh Ibnu Abi Dunya 8:</p>
<h4>أَلَا إِنَّ الصَّبْرَ مِنَ الْإِيمَانِ بِمَنْزِلَةِ الرَّأْسِ مِنَ الْجَسَدِ فَإِذَا قُطِعَ الرَّأْسُ بَادَ الْجَسَدُ أَلَا إِنَّهُ لَا إِيمَانَ لِمَنْ لَا صَبْرَ لَهُ</h4>
<p class="centered-paragraph"><b>“Sesungguhnya, hubungan sabar dengan iman itu adalah seperti kepala dengan badannya—jika kepala dipenggal, badan akan binasa. Benarlah, tiada iman bagi orang yang tidak memiliki kesabaran.”</b></p>
<h3>Gambaran Sabar</h3>
        <p>Sebelum mendalami hadith tentang sabar seperti menggenggam bara api, kita mestilah benar-benar memahami makna “sabar” terlebih dahulu. Terjemahan langsung dalam Bahasa Melayu sahaja tidak mencukupi, kerana bahasa moden tidak memiliki kedalaman seperti bahasa yang paling teliti di dunia. Seperti keterangan Ayat 2 Surah Yusuf, inilah sebabnya mengapa Al-Quran diturunkan dalam Bahasa Arab Klasik—agar kita dapat memahami istilahnya dengan mendalam dan mengamalkannya dengan betul dalam kehidupan.</p>
        <p>Untuk memahami “sabar” sepenuhnya, kita perlu meneroka kedalaman linguistiknya dalam Bahasa Arab. Tidak seperti kebanyakan bahasa lain, di mana perkataan dibentuk dengan gabungan huruf dan diubah suai melalui awalan serta akhiran, Bahasa Arab Klasik dibina daripada akar trilateral—tiga huruf dasar yang menghasilkan pelbagai perkataan yang saling berkaitan, dengan masing-masing membawa maknanya yang tersendiri.</p>
        <p>Sebagai contoh, perkataan <b>صَبْر</b>, berasal daripada akar <b>ص ب ر</b>. Setiap huruf membawa makna: di mana <b>ص</b> menunjukkan “kekonsistenan” atau “keseragaman,” <b>ب</b> mewakili “perantara” atau “penyampaian,” dan <b>ر</b> menandakan “perintah” atau “kawalan.” Apabila digabungkan, ia membawa erti “kekonsistenan yang membawa kawalan”—suatu inti pati kesabaran. Kedalaman makna sebegini tiada tandingannya dalam mana-mana bahasa lain.</p>
        <p>Bahasa Arab adalah bahasa yang jelas dan nyata, yang berakar umbi pada senario sebenar yang dapat diperhatikan. Tidak seperti kebanyakan bahasa lain yang bergantung pada makna abstrak, perkataan dalam bahasa Arab mengungkap makna secara terang-benderang. Satu perkataan sahaja boleh merangkum gambaran keseluruhan, memaparkan lapisan visual yang sukar disampaikan dalam bahasa lain.</p>
        <p>Perkataan <b>صَبْر</b> adalah contoh yang jelas. Antara perkataan yang terbit daripada akar trilateralnya adalah <b>صَابُورَة</b>—sistem balast di mana batu-batu berat diletakkan di bawah dek kapal layar Arab purba untuk mengekalkan keseimbangan ketika menghadapi ombak besar. Ini mencerminkan sifat sabar: daya yang bukan sahaja menstabilkan iman, bahkan menghalang seseorang daripada dihanyutkan oleh gelora kehidupan.</p>
        <p>Perkataan lain yang berasal daripada akar triliteral yang sama ialah <b>صَبِرٌ</b>, yang merujuk kepada pokok lidah buaya, jus yang diperah daripada pokok-pokok pahit yang tertentu, serta ekstrak perubatan yang kuat. Meskipun pahit, bahan-bahan ini sangat dihargai kerana sifatnya yang menyembuhkan. Dari sini, kita dapat memahami hubung kaitnya dengan sifat “sabar”—pengalaman yang pahit untuk ditelan, namun sangat bermanfaat; sukar untuk ditanggung, tetapi penting untuk daya tahan jasmani, emosi, dan rohani.</p>
        <p>Selain itu, <b>صَبْرَةٌ</b>, yang bermaksud batu atau besi yang kuat, menggambarkan daya tahan yang terhasil daripada pengamalan sabar. Sepertimana batu dan besi dapat menahan tekanan luaran tanpa retak, “sabar” memberikan kekuatan kepada seseorang untuk menghadapi segala ujian dalam kehidupan. Setiap ujian yang dilalui akan membuatkan diri semakin kental, seperti logam yang ditempa dengan api. Semakin banyak cabaran yang dihadapi, akan semakin mendalam kebijaksanaannya, dan semakin teguhlah ketabahannya dalam menghadapi cubaan yang mendatang.</p>
        <p>Dalam kehidupan harian masyarakat Arab zaman dahulu, para petani mengumpulkan hasil tuaian seperti gandum dalam kuantiti yang sangat besar. Jumlahnya begitu banyak sehingga timbunan itu dibiarkan tanpa disukat atau ditimbang, membentuk longgokan tinggi yang dikenali sebagai <b>صُبْرَةٌ</b>. Istilah ini melambangkan keluasan dan kelimpahan—seperti ganjaran “sabar” yang tiada batasan, sebagaimana yang telah disebut pada Ayat 10 Surah Az-Zumar sebelum ini. Sesungguhnya, kesusahan dalam kesabaran itu benar-benar berbaloi untuk ditanggung.</p>
        <p>Menyimpulkan bahagian ini, haiwan ternakan seperti kambing, biri-biri, dan unta yang secara nalurinya pulang kepada pemiliknya menjelang senja, melalui jalan yang biasa dilaluinya, dirujuk sebagai <b>أَصْبِرَةٌ</b>. Ini adalah refleksi ketaatan yang ada pada sifat “sabar.” Sebagaimana haiwan-haiwan itu kembali tanpa ragu kepada tuannya, hamba-hamba Allah yang taat tetap teguh berjalan di atas jalan lurus yang telah ditetapkan oleh Pencipta mereka, dan sentiasa kembali kepada panduanNya. Sebagaimana seorang pemilik menyayangi haiwan ternakan yang setia kepadanya, Allah mencintai orang-orang yang bersabar, seperti firmanNya pada Ayat 146 Surah aal-e-‘Imran.</p>
<h4>وَٱللَّهُ يُحِبُّ ٱلصَّٰبِرِينَ</h4>
<p class="centered-paragraph"><b>Dan Allah mencintai orang-orang yang bersabar.</b></p>
<h3>Tujuh Makna Sabar</h3>
        <p>Bahasa Arab adalah bahasa yang kaya dengan lapisan makna. Satu perkataan bisa bercambah membentuk pelbagai interpretasi, dengan setiap satunya memiliki nada, sifat, dan fungsi yang berbeza—namun semuanya tetap saling berkaitan. Untuk benar-benar memahami konsep “sabar” dalam bahasa moden, kita harus mengenal pasti tujuh makna yang terbit daripada akarnya. Untuk itu, kita akan meneroka bagaimana setiap makna itu digunakan dalam Ayat-ayat Al-Quran.</p>
        <p>Makna yang pertama adalah <b>KESABARAN</b> atau <b><i>PATIENCE</i></b>, yang bermaksud kebolehan untuk menerima atau bertahan dalam situasi yang sukar tanpa merasa terganggu mahupun cemas. Sifat ini amat penting semasa menghadapi ujian seperti kebosanan, kelewatan, gangguan, kejengkelan, kesukaran, kesakitan, penderitaan, dan sebagainya.</p>
        <p>Ia memerlukan seseorang untuk menenangkan hati, sebagaimana sabda Nabi Muhammad ﷺ dalam <i>Musnad Ahmad</i> 23122: <b>“Sesiapa yang cemas akan menanggung keburukan yang dibawa oleh sifat cemas itu.”</b> Ia juga menghendaki kehadiran rasa redha dengan ketentuan Allah, sebagaimana yang ditunjukkan dalam sabda Nabi Ya’akub (AS) menerusi Ayat 18 Surah Yusuf: <b>“Maka, aku akan bersabar dengan KESABARAN yang indah”</b>—yakni kesabaran yang hadir bersama ketenangan jiwa tanpa bersungut, membantah, atau tidak berpuas hati.</p>
        <p>Makna yang kedua adalah <b>DAYA KETAHANAN</b> atau <b><i>ENDURANCE</i></b>, yang merujuk pada kebolehan untuk bertahan dalam proses atau situasi yang payah atau tidak menyenangkan tanpa menyerah kalah. Sifat ini sangat diperlukan ketika menghadapi ujian yang panjang, berterusan, atau berbagai-bagai—dan bagi membuktikan, memelihara, dan meningkatkan keimanan dan keyakinan seseorang.</p>
        <p>Antara contoh yang dapat dilihat adalah melalui pujukan Allah kepada Rasulullah ﷺ dalam Ayat 34 Surah al-An‘am: <b>Dan sesungguhnya, rasul-rasul sebelum engkau juga telah ditolak, tetapi mereka tetap BERTAHAN terhadap penolakan dan penganiayaan sehingga datangnya pertolongan Kami kepada mereka.</b> Serta, dalam Ayat 155 Surah al-Baqarah, Allah (AWJ) berfirman: <b>Dan Kami pasti akan mengujimu dengan sedikit ketakutan, kelaparan, kekurangan harta, jiwa, dan tanaman. Tetapi sampaikanlah berita gembira kepada mereka yang BERTAHAN.</b></p>
        <p>Makna yang ketiga adalah <b>KETEGUHAN</b> atau <b><i>STEADFASTNESS</i></b>, yakni ketegasan hati, minda, iman, keyakinan, prinsip, kesetiaan, kepatuhan, tujuan, azam, dan wawasan yang tidak goyah. Sifat ini disertai dengan kestabilan dalaman, kekonsistenan, dan kemapanan jiwa, walaupun menghadapi segala bentuk rintangan mahupun tentangan.</p>
        <p>Dan sifat ini terpancar melalui kata-kata tentera Talut dalam Ayat 249 Surah al-Baqarah: <b>“Sudah berapa banyak pasukan kecil yang telah berjaya menewaskan pasukan yang jauh lebih besar dengan izin Allah!” Dan Allah sentiasa bersama orang-orang yang TEGUH.</b> Ia juga dapat dilihat dalam Ayat 142 Surah aal-e-‘Imran, di mana Allah Ta’ala mengingatkan mereka yang merasakan dirinya sudah beriman: <b>Apakah engkau menyangka bahawa engkau akan memasuki syurga tanpa Allah membuktikan siapakah di antara kalian yang benar-benar berjuang dan yang memiliki KETEGUHAN?</b></p>
        <p>Makna yang keempat adalah <b>KETABAHAN</b> atau <b><i>PERSEVERANCE</i></b>. Ia bermaksud usaha yang berterusan dan berdedikasi untuk mencapai atau melengkapkan sesuatu—meskipun menghadapi kesukaran, halangan, atau kelewatan dalam menggenggam kejayaan.</p>
        <p>Surah al-‘Asr mengajar kita bahawa, untuk mencapai kejayaan di dunia dan di akhirat sebagai satu umat, ketabahan mestilah diamalkan secara berjemaah: <b>Demi masa! Sesungguhnya manusia berada dalam kerugian—kecuali mereka yang beriman dan beramal soleh, serta saling berpesan kepada kebenaran, dan saling berpesan kepada KETABAHAN.</b> Sementara itu, Surah An-Nasr pula, selain menjadi sumber inspirasi ketabahan Nabi Muhammad ﷺ dalam memperjuangkan Islam sepanjang hayatnya—dari masa keterasingan hingga saat <b>manusia memasuki agama Allah beramai-ramai</b>—juga mengingatkan kita bahawa setiap kejayaan itu, hakikatnya, daripada Allah Jalla Jalaluhu.</p>
        <p>Makna yang kelima adalah <b>KETETAPAN</b> atau <b><i>CONSTANCY</i></b>—komitmen yang konsisten, stabil, dan tidak goyah yang dikekalkan sepanjang masa, walaupun ketika tiada sebarang tekanan mahupun paksaan dari luar. Sifat ini sangat penting dalam memastikan kesinambungan amal soleh, serta sangat diperlukan untuk memelihara dan menyuburkan akidah, penyucian jiwa, akhlak, dan ibadah.</p>
        <p>Salah satu gambaran yang jelas dapat dilihat melalui perintah Allah dalam Ayat 132 Surah Ta Ha: <b>Dan perintahkanlah keluargamu (dan orang-orangmu) untuk mendirikan solat, dan TETAPLAH dalam mematuhinya.</b> Dan inti pati sifat ini turut disebut dalam sabda Ar-Rasul ﷺ, sebagaimana yang terakam dalam <i>Sahih al-Bukhari</i> 6464: <b>“Amalan yang paling dicintai oleh Allah adalah yang dilakukan secara tetap dan konsisten, meskipun ia hanya sedikit sahaja.”</b></p>
        <p>Makna yang keenam adalah <b>PENGURUNGAN</b> atau <b><i>CONFINEMENT</i></b>, yang membawa maksud tindakan <i>pre-emptive</i> atau usaha proaktif untuk mengekalkan diri dalam sempadan hukum-hakam yang telah ditetapkan—secara jasmani atau rohani—dengan membatasi kehendak, percakapan, pergerakan, tindakan, atau kebebasan, sama ada melalui pengehadan, pelaziman, atau pemaksaan. Ia digunakan bagi mengawal nafsu dan mendisiplinkan diri daripada melakukan dosa.</p>
        <p>Antara contoh yang paling jelas bagi sifat ini adalah melalui Ayat 28 Surah al-Kahf: <b>Dan KURUNGLAH dirimu bersama mereka yang menyeru Tuhannya pagi dan petang dengan mengharapkan keredhaanNya. Dan janganlah engkau membiarkan matamu berpaling dari mereka kerana mengharapkan perhiasan kehidupan dunia.</b> Ayat ini bukan sahaja mengajar kita untuk mengurung diri daripada cinta dunia, malah turut menunjukkan bahawa cara yang terbaik adalah dengan kekal bersama mereka yang mendambakan akhirat—walaupun mereka itu tidak memiliki apa-apa pun kelebihan duniawi.</p>
        <p>Dan makna yang ketujuh adalah <b>SEKATAN</b> atau <b><i>RESTRAINT</i></b>, yang bererti tindakan atau usaha untuk menyekat dorongan hawa nafsu yang kuat, emosi yang membuak-buak, atau tingkah laku yang terburu-buru daripada meletus—bagi menghalang diri daripada terjerumus ke dalam kesalahan, dosa, dan kemudaratan. Sifat ini memerlukan tekad untuk terus kekal dalam had-had yang telah ditetapkan oleh syarak ketika diri ditarik, digoda, ditekan, atau dirangsang.</p>
        <p>Allah (SWT) telah mencontohkan sifat ini dalam Ayat 23 hingga 29 Surah Yusuf. Dalam kisah ini, Nabi Yusuf (AS) telah berjaya menangkis godaan seorang wanita—melalui ilmu, doa, usaha, dan pertolonganNya.</p>
        <p>Pengajaran sifat ini juga dilihat menerusi kisah pertemuan antara Nabi Musa dan Nabi Khidir (AS) dalam Surah al-Kahf; di mana Nabi Musa telah tergesa-gesa dalam membuat penilaian (dalam Ayat 71), membuat kesimpulan sebelum mendengar penerangan (dalam Ayat 74), dan tertarik sehingga terlupa janji (dalam Ayat 77). Namun, sesiapa pun tidak boleh menganggap Nabi Musa (AS) tidak sabar, kerana selain pertembungan dua ilmu yang jauh berbeza, baginda adalah salah seorang Rasul Ulul ‘Azmi.</p>
        <p>Kesimpulannya, ketujuh-tujuh makna itu boleh saling bertukar tempat, bertindan, malah berkumpul kesemuanya sekali—mengikut konteks Ayat. Dan semua makna itu berada dalam kerangka yang lebih luas iaitu mentaati perintah Allah, menjauhi laranganNya, mengharungi takdir yang sukar, serta menghadapi ujian sepanjang perjalanan menegakkan Tauhid dan menghidupkan Sunnah.</p>
<h3>Menggenggam Sabar</h3>
<p class="centered-paragraph">Abu Umayah ash-Sha’bani (RH) telah meriwayatkan bahawa:</p>
<h4>أَتَيْتُ أَبَا ثَعْلَبَةَ الْخُشَنِيَّ فَقُلْتُ لَهُ كَيْفَ تَصْنَعُ فِي هَذِهِ الآيَةِ قَالَ أَيَّةُ آيَةٍ قُلْتُ قَوْلُهُ ‏:‏ ‏(‏ يَا أَيُّهَا الَّذِينَ آمَنُوا عَلَيْكُمْ أَنْفُسَكُمْ لاَ يَضُرُّكُمْ مَنْ ضَلَّ إِذَا اهْتَدَيْتُمْ ‏)‏ قَالَ أَمَا وَاللَّهِ لَقَدْ سَأَلْتَ عَنْهَا خَبِيرًا سَأَلْتُ عَنْهَا رَسُولَ اللَّهِ صلى الله عليه وسلم فَقَالَ ‏"‏ بَلِ ائْتَمِرُوا بِالْمَعْرُوفِ وَتَنَاهَوْا عَنِ الْمُنْكَرِ حَتَّى إِذَا رَأَيْتَ شُحًّا مُطَاعًا وَهَوًى مُتَّبَعًا وَدُنْيَا مُؤْثَرَةً وَإِعْجَابَ كُلِّ ذِي رَأْىٍ بِرَأْيِهِ فَعَلَيْكَ بِخَاصَّةِ نَفْسِكَ وَدَعِ الْعَوَامَّ فَإِنَّ مِنْ وَرَائِكُمْ أَيَّامًا الصَّبْرُ فِيهِنَّ مِثْلُ الْقَبْضِ عَلَى الْجَمْرِ لِلْعَامِلِ فِيهِنَّ مِثْلُ أَجْرِ خَمْسِينَ رَجُلاً يَعْمَلُونَ مِثْلَ عَمَلِكُمْ ‏"‏ ‏.‏ قَالَ عَبْدُ اللَّهِ بْنُ الْمُبَارَكِ وَزَادَنِي غَيْرُ عُتْبَةَ قِيلَ يَا رَسُولَ اللَّهِ أَجْرُ خَمْسِينَ رَجُلاً مِنَّا أَوْ مِنْهُمْ قَالَ ‏"‏ لاَ بَلْ أَجْرُ خَمْسِينَ مِنْكُمْ ‏"‏ ‏.‏</h4>
<p class="centered-paragraph"><b>“Aku pergi menemui Abu Tha’labah al-Khushani (RA) lalu aku bertanya kepadanya, ‘Bagaimanakah engkau memahami Ayat ini?’ Beliau bertanya, ‘Ayat yang mana?’ Aku menjawab, ‘FirmanNya:’”</b></p>
<p class="centered-paragraph"><b><i>“Wahai engkau yang beriman, jagalah dirimu sendiri. Mereka yang sesat tidak akan memudaratkanmu apabila engkau sudah pun mendapat petunjuk (5:105).”</i></b></p>
<p class="centered-paragraph"><b>“Beliau berkata, ‘Demi Allah, sesungguhnya engkau telah bertanya kepada orang yang berpengetahuan tentangnya. Aku telah bertanya kepada Rasulullah ﷺ tentang Ayat itu, dan baginda bersabda:’”</b></p>
<p class="centered-paragraph"><b>“Bahkan, hendaklah engkau menyuruh kepada yang makruf dan mencegah daripada yang mungkar, sehingga apabila engkau melihat tamak haloba ditaati, hawa nafsu diikuti, dunia diutamakan, dan setiap orang yang mempunyai pendapat merasa kagum dengan pendapatnya sendiri. Saat itu hendaklah engkau menjaga urusan dirimu sendiri dan tinggalkanlah orang awam.”</b></p>
<p class="centered-paragraph"><b>“Sesungguhnya di hadapan kalian akan datang hari-hari di mana sabar itu seperti menggenggam bara api. Sesiapa yang beramal pada saat itu akan mendapat pahala seperti pahala lima puluh orang yang melakukan amalan seperti amalan kalian.”</b></p>
<p class="centered-paragraph">‘Abdullah bin al-Mubarak berkata:<p>
<p class="centered-paragraph"><b>“Seseorang selain ‘Utbah telah menambahkan kepadaku bahawa telah dikatakan:”</b><p>
<p class="centered-paragraph"><b>“Ya Rasulullah, pahala lima puluh orang itu—dari kalangan kami atau dari kalangan mereka?”</b></p>
<p class="centered-paragraph">Baginda menjawab:</p>
<p class="centered-paragraph"><b>“Bukan mereka, pahala lima puluh orang itu dari kalangan kalian.”</b></p>
<p class="centered-paragraph">✪ <i>Jami’ at-Tirmidhi</i> 3058 | Sahih: Darussalam ✪</p>
        <p>Hadith ini menceritakan bahawa kerosakan bukan saja akan menimpa umat ini, malah menguasai. Dan kita akan melalui zaman di mana kesabaran bukan lagi sesuatu yang biasa ditahan, tetapi kepanasan setinggi 900 °C yang pasti membawa kecederaan jiwa yang serius. Rasulullah ﷺ telah menandakan zaman itu dengan empat penyakit moral yang berkumpul dan berleluasa secara serentak.</p>
        <p>Pertama: “tamak haloba ditaati” merujuk pada sistem ekonomi tamak yang ditaati oleh umat ini—di mana wang dan keuntungan diberi keutamaan, dan kebanyakan keputusan dibuat berdasarkan sejauh mana kekayaan dapat dikumpulkan, meskipun ia memberi kesan yang negatif kepada masyarakat. Sistem ini membuka ruang kepada penindasan melalui mata wang yang tidak disokong oleh komoditi yang boleh dijadikan alat untuk mengawal pengagihan kekayaan, dan menerusi mekanisme berasaskan hutang yang mencipta ilusi kekayaan sedangkan pemilikan sebenar kekal terhad.</p>
        <p></p>
        <p></p>
        <p></p>
<img id="animated-gif" src="images/passion.gif">
<p class="small-text">Mohd bin Mohd | 00 Bulan, 2025 | 00 Bulan, 1446</p>

    <div id="pagination">
        <a href="bahasa.html" class="home-button">Back</a>
    </div>

    <div id="night-mode-toggle">
        <label class="switch">
            <input type="checkbox" id="mode-switch">
            <span class="slider"></span>
        </label>
        <span id="mode-label">☀️</span>
    </div>

    <script src="script.js"></script>
</body>
