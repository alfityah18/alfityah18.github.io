<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" href="style.css">
    <title>Fitnah</title>
</head>

<body style="display: block; text-align: left;">
    <div class="article-image">
    <img src="images/Mly05A.png" alt="Article Image" style="max-width: 100%;" class="enlargeable-image">
</div>
    
    <article class="article-content">
        <p>Kebanyakan daripada kita biasa mendengar Ayat Al-Quran yang mengatakan: <b>“Fitnah itu lebih bahaya daripada membunuh,”</b> yang dipetik sama ada daripada Ayat 191 atau Ayat 217 Surah al-Baqarah. Namun, di negara kita, “fitnah” di sini biasanya difahami dalam Bahasa Melayu, yang maksudnya adalah “tuduhan yang diada-adakan untuk memburukkan atau membencanakan seseorang.”</p>
        <p>Amatlah penting untuk kita memahami bahawa Bahasa Melayu adalah bahasa yang banyak meminjam perkataan daripada bahasa-bahasa lain, dan perkataan-perkataan itu pula kebanyakannya berevolusi daripada maksud asalnya. Ini termasuklah “fitnah,” yang dipinjam daripada Bahasa Arab. Apabila kita berbicara tentang Ayat-ayat Al-Quran mahupun hadith, kita perlu memahaminya dalam konteks asalnya—yakni, dalam Bahasa Arab Al-Quran atau Bahasa Arab Klasik. Oleh itu, marilah sama-sama kita mempelajari maksud sebenar perkataan “fitnah.”</p>
<h3>Definisi</h3>
        <p>Istilah <b>الفَتْنُ</b> berasal daripada proses pelogaman yang digunakan untuk menulenkan logam berharga seperti emas dan perak, yang dikenali sebagai <i>“fire refining”</i> atau “penulenan melalui peleburan.” Kaedah ini melibatkan pemanasan logam pada suhu yang tinggi untuk mengoksidakan kekotoran lalu memisahkannya daripada logam murni.</p>
        <p>Ia kemudian berevolusi membentuk pelbagai perkataan yang mengekalkan makna dasarnya, menyesuaikan diri dengan konteks yang berbeza sambil kekal berkaitan secara mendalam. Di dalam Al-Quran, akar trilateral <b>ف ت ن</b> muncul sebanyak enam puluh kali melalui lima bentuk iaitu <b>فَتَنَ</b> sebanyak dua puluh tiga kali, <b>فُتون</b> sekali, <b>فاتِن</b> sekali, <b>مَفْتون</b> sekali, dan <b>فِتْنةٌ</b> tiga puluh empat kali.</p>
        <p>Daripada akar ini, antara makna yang terbit di dalam Al-Quran adalah “seksaan,” sebagaimana contohnya pada Ayat 13 dan 14 Surah adh-Dhariyat: <b>“Hari itu adalah hari di mana mereka akan DISEKSA di atas api neraka. ‘Rasakan SEKSAANmu ini! Inilah yang dahulunya engkau minta agar disegerakan.’”</b> Di sini, makna “seksaan” pada perkataan <b>فِتْنةٌ</b> adalah yang paling hampir dengan maksud asalnya—“pembakaran,” sepertimana proses penulenan dengan menggunakan api.</p>
        <p>Dari situ, ia digunakan untuk menandakan apa-apa sahaja yang boleh membawa seksaan atau kemudaratan. Ini dapat dilihat pada Ayat 101 Surah an-Nisa: <b>“Dan apabila engkau berpergian di muka bumi, tidaklah berdosa untuk engkau mengqasarkan solat jika engkau takut DISERANG oleh orang-orang kafir.”</b> Secara spesifik, dalam konteks ini, seksaan atau kemudaratan diperlihatkan melalui “serangan” atau “gangguan keamanan.”</p>
        <p>Contoh lain terdapat pada Ayat 10 Surah al-Buruj di mana <b>فَتَنَ</b> digunakan untuk membawa maksud “penganiayaan,” “penindasan,” “penyeksaan,” dan “pembunuhan.” Sementara itu, <b>فِتْنةٌ</b> dalam Ayat 47 Surah at-Taubah pula membawa makna “pertelingkahan,” “huru-hara,” “konflik dalaman,” dan “kekacauan awam.” Di samping itu, <b>فِتْنةٌ</b> juga digunakan untuk membawa erti “pengkhianatan,” “pembelotan,” dan “pemberontakan,” seperti yang dilihat pada Ayat 14 Surah al-Ahzab.</p>
        <p>Selain kemudaratan secara zahir, ia juga digunakan untuk kemudaratan secara batin. Dalam Ayat 91 Surah an-Nisa, Allah (SWT) berfirman: <b>“Engkau akan mendapati adanya golongan lain yang menginginkan keselamatan daripadamu dan juga keselamatan daripada kaum mereka sendiri. Setiap kali mereka diajak kembali kepada FITNAH, mereka pun terjun tiruk ke dalamnya.”</b> Ayat ini berbicara tentang munafik, dan di sini, “fitnah” merujuk kepada “syirik”—kemudaratan akidah yang paling membahayakan.</p>
        <p>Malahan, “fitnah” tidak terhad kepada sesuatu atau seseorang yang membawa azab atau bahaya; ia juga termasuk “godaan” untuk memesongkan seseorang daripada keimanan dan keyakinan. Firman Allah pada Ayat 49 Surah al-Maidah: <b>“Dan hendaklah engkau memutuskan perkara di antara mereka dengan apa yang telah diturunkan oleh Allah, dan janganlah engkau menurut hawa nafsu mereka. Dan berwaspadalah, jangan sampai mereka MEMESONGKANmu daripada sesuatu yang telah diturunkan oleh Allah kepadamu.”</b></p>
        <p>“Godaan” juga boleh difahami sebagai “penipuan,” “pendayaan,” “penyesatan,” atau “perosakan” (hubungan seseorang dengan Tuhannya), seperti yang dicontohkan pada Ayat 162–163 Surah as-Saffat. Sementara itu, orang yang terpedaya, yang termakan godaan, atau yang terkena fitnah disebut sebagai seorang yang “gila,” sebagaimana yang digunakan pada Ayat 5–6 Surah al-Qalam. Ini kerana jiwanya sedang menderita seksaan dan kemudaratan yang disebabkan oleh syaitan—sama ada dari kalangan jin atau manusia—meskipun dia tidak menyedarinya.</p>
        <p>Semua makna yang telah disebutkan—yang sebahagiannya diterjemahkan dengan sedikit kelainan oleh para penterjemah yang berbeza tetapi tetap selari pada asasnya—akhirnya bertumpu pada maksudnya yang paling utama iaitu “ujian,” “cubaan,” dan “dugaan.” Inilah makna yang  paling dominan di dalam Kitabullah, merangkumi lebih enam puluh peratus daripada kemunculannya.</p>
        <p>Makna ini berfungsi serupa seperti perkataan <b>البَلَاءُ</b>, yang bermaksud “ujian,” atau “bala.” Kedua-dua perkataan itu muncul bersama-sama pada Ayat 35 Surah al-Anbiya: <b>“Dan Kami akan MENGUJImu dengan keburukan dan kebaikan sebagai suatu CUBAAN.”</b> Ayat ini menekankan bahawa ujian daripada Allah tidak terhad kepada kesusahan sahaja; ia juga bisa datang dalam bentuk kesenangan. Sepertimana penderitaan boleh membawa kepada kekufuran atau putus harapan, kemakmuran pula boleh mengundang kesombongan dan kelalaian.</p>
        <p>Ujian adalah antara tujuan kita diciptakan, sebagaimana firman Allah pada Ayat 2 Surah al-Insan. Dan sepertimana firmanNya pada Ayat 2–3 Surah al-'Ankabut, tujuan ujian itu diadakan pula adalah untuk menentukan siapakah yang benar-benar beriman dan siapakah yang sebenarnya ingkar.</p> 
        <p>Selari dengan makna asal “fitnah,” ujian yang ditempuh itu akan “mengoksidakan” dosa-dosa, sesuai sabda Rasulullah ﷺ dalam <i>Sahih al-Bukhari</i> 5641. Malah, mereka yang lulus ujian itu akan diangkat darjatnya sehingga tulen bagaikan logam berharga yang diperhalusi, seperti sabda baginda dalam <i>Sahih Muslim</i> 2572, serta mendapat ganjaran syurga, sedangkan mereka yang gagal pula akan “dibakar” di dalam neraka.</p>
        <p>Di dalam leksikon klasik Bahasa Arab Al-Quran yang terulung, <i>Al-Mufradat fi Gharib il-Quran,</i> Ar-Raghib al-Isfahani (RH) menerangkan bahawa apa-apa sahaja “ujian” yang datang daripada Allah sudah semestinya mengandungi hikmah. Walau bagaimanapun, apabila “fitnah” itu berasal daripada makhlukNya—tanpa ada apa-apa perintah daripadaNya—ia adalah sesuatu yang mesti dijauhi. Ini kerana ia berpotensi untuk “meleburkan” daya tahan keimanan seseorang, sesuai firmanNya: <b>“Fitnah itu lebih bahaya daripada membunuh.”</b></p>
<h3>Aplikasi</h3>
        <p>Hanya setelah memahami maksud “fitnah” dalam Bahasa Arab Al-Quran, barulah kita dapat mengerti hadith yang dibincangkan di sini dengan sebetulnya. “Fitnah” yang dimaksudkan itu adalah lebih mudah difahami begini: <b>“Ujian yang mengandungi godaan, untuk memesongkan seseorang dari Jalan Tuhan, yang boleh memudaratkan iman, membahayakan akidah, dan merosakkan agama—yang akhirnya akan menyebabkan dia diseksa di dalam api neraka.”</b></p>
        <p>Oleh itu, ayuh sama-sama kita merenungi sabda Nabi ﷺ dalam <i>Sunan Abu Dawud</i> 4263, titik tumpuan perbincangan kita. Di situ, kita mendapati baginda mengulangi penyataan, <b>“Orang yang benar-benar beruntung adalah yang dijauhkan daripada fitnah”</b> sebanyak tiga kali. Mengapa demikian? Di dalam kitab tafsirnya, Imam Al-Qurtubi (RH) menerangkan bahawa majoriti cendekiawan semantik mengatakan bahawa, dalam tradisi Bahasa Arab, pengulangan adalah cara untuk memberi penekanan dan memastikan kefahaman tentang subjek yang disampaikan.</p>
        <p>Penekanan pada kenyataan itu adalah tentang kepentingan untuk menjauhkan diri daripada bahaya fitnah. Ini selari dengan firman Allah (AWJ) pada Ayat 195 Surah al-Baqarah: <b>“Dan janganlah engkau sengaja mencampakkan dirimu ke dalam kebinasaan,”</b> serta sabda Al-Mustafa ﷺ dalam <i>Jami’ at-Tirmidhi</i> 2254: <b>“Tidaklah wajar bagi seorang yang beriman untuk memalukan dirinya sendiri.”</b> Para Sahabat bertanya bagaimana mungkin seseorang memalukan dirinya sendiri, lalu baginda pun menjawab: <b>“Dengan mendedahkan dirinya kepada ujian yang tidak mampu ditanggung olehnya.”</b></p>
        <p>Penggunaan ayat pasif di situ adalah refleksi inti pati <b>لَا ‌حَوْلَ ‌وَلَا ‌قُوَّةَ ‌إِلَّا ‌بِاللَّهِ,</b> <b>“Tiada daya dan kekuatan melainkan dengan pertolongan Allah,”</b> sebuah pengakuan tauhid, yang mengingatkan bahawa, meskipun seseorang berusaha menjauhi fitnah, hakikatnya, keberuntungan dan keselamatan itu adalah kurniaan Allah. Selain itu, ia juga suatu ekspresi adab dalam memberikan segala pujian dan penghargaan kepada Allah (SWT), sebagaimana firmanNya pada Ayat 79 Surah an-Nisa: <b>“Apa-apa sahaja kebaikan yang engkau peroleh adalah daripada Allah, dan apa-apa sahaja keburukan yang menimpa dirimu adalah daripada dirimu sendiri.”</b></p>
        <p>Kemudian, bagi orang yang diuji, dia diperintahkan untuk menghadapinya dengan sabar. Biar apa pun situasinya, seorang yang beriman sentiasa berada dalam keberuntungan, sebagaimana sabda Nabi Muhammad ﷺ dalam <i>Sahih Muslim</i> 2999: <b>“Sungguh menakjubkan keadaan seorang yang beriman! Ada kebaikan baginya dalam setiap keadaan—dan ini tidak berlaku kecuali kepada orang yang beriman. Jika dia diberikan kesenangan, dia bersyukur, dan itu baik bagi dirinya. Dan jika dia ditimpa kesusahan, dia bersabar, itu pun baik bagi dirinya.”</b></p>
        <p>Bagi memastikan kita benar-benar memahami hadith perbincangan ini, kita perlu mengaplikasikan inti patinya ke dalam hadith fitan yang lain. Untuk itu, kita akan menggunakan sebuah hadith riwayat Ibnu ‘Umar (RA) dalam <i>Musnad al-Bazzar</i> 6192, yang telah dinilai sahih oleh Syeikh Al-Albani (RH). Rasulullah ﷺ bersabda:</p>
<h4>مَا ذِئْبَانِ ضَارِيَانِ فِي حَظِيرَةٍ يَأْكُلانِ وَيُفْسِدَانِ بِأَضَرَّ فِيهَا مِنْ حُبِّ الشَّرَفِ وَحُبِّ الْمَالِ فِي دِينِ الْمَرْءِ الْمُسْلِمِ</h4>
<p class="centered-paragraph"><b>“Dua ekor serigala rakus yang membaham dan membinasakan sekawan domba tidaklah sebahaya mana berbanding bahayanya cinta kepada kedudukan dan kekayaan terhadap agama seorang Muslim.”</b></p>
        <p>Sepertimana yang telah diketengahkan dalam artikel sebelum ini, <i>Saat Sedikitnya Ulama,</i> kita telah dibesarkan dalam budaya yang mengagungkan status selebriti, di mana dunia di sekeliling kita sentiasa memperkukuh tanggapan bahawa bercita-cita untuk meraih kemasyhuran dan bermegah-megah dengan kehidupan serba mewah adalah sesuatu yang tidak salah. Ini, ditambah pula dengan didikan agama yang sekadar adat yang diwarisi tanpa benar-benar difahami, telah membentuk suatu persepsi yang tidak dapat dipersoalkan lagi. Namun, sebagaimana amaran Nabi ﷺ, cinta kepada nama dan harta adalah ancaman kepada hidup beragama.</p>
        <p>Xxxx</p>
        <p>Sabda Rasulullah ﷺ dalam <i>Jami’ at-Tirmidhi</i> 2336: <b>“Setiap umat ada fitnahnya, dan fitnah umatku adalah harta benda,”</b> serta sabda baginda dalam <i>Sahih al-Bukhari</i> 3241: <b>“Aku melihat ke dalam syurga, dan aku mendapati majoriti penghuninya adalah orang miskin,”</b> menunjukkan kekayaan adalah fitnah yang sangat menakutkan. Harta benda asalnya bukanlah sesuatu yang buruk, namun ujiannya sangatlah berat. Firman Allah pada Ayat 6–7 Surah al-’Alaq menegaskan bahawa apabila seseorang melihat dirinya serba cukup, dia akan mudah melampaui segala batas—sehingga lalai daripada tujuan sebenar kehidupan.</p>
        <p>Xxxx</p>
        <p>Setelah kita memahami bahawa cinta kepada populariti dan kemewahan adalah fitnah yang mesti dijauhi, bagaimana pula dengan sabar dalam hal ini? Seseorang yang dikurniakan kedudukan dan kekayaan tidak semestinya harus mencintainya. Di sini, sabar yang dimaksudkan adalah menahan diri daripada melekat padanya. Dengan itu, dia dapat menjalani kehidupan yang lurus, dengan memanfaatkan dua kurniaan itu sebagai saham akhirat dan demi kepentingan agama Allah—sesuai pengajaran Ayat 88 Surah al-Hijr dan Ayat 15 Surah al-Mulk.</p>
<p class="centered-paragraph">* * *</p>
        <p></p>
<img id="animated-gif" src="images/fire.gif">
<p class="small-text">Mohd bin Mohd | 00 Xxxx, 2025 | 00 Xxxx, 1446</p>

    <div id="pagination">
        <a href="bahasa.html" class="home-button">Back</a>
    </div>

    <div id="night-mode-toggle">
        <label class="switch">
            <input type="checkbox" id="mode-switch">
            <span class="slider"></span>
        </label>
        <span id="mode-label">☀️</span>
    </div>

    <script src="script.js"></script>
</body>
