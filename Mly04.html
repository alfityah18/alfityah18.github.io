<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" href="style.css">
    <title>Apabila Datangnya Pertolongan Tuhanmu</title>
</head>

<body style="display: block; text-align: left;">
    <div class="article-image">
    <img src="images/MlyC04B.png" alt="Article Image" style="max-width: 100%;" class="enlargeable-image">
</div>
    
    <article class="article-content">
        <p>“Al-wahn.” Punca utama pelbagai kesukaran yang ditanggung oleh umat Islam hari ini, termasuklah konflik di Palestin, telah diterangkan oleh Nabi Muhammad ﷺ dalam <i>Sunan Abu Dawud</i> 4297. Ia bermaksud kelemahan fizikal atau mental atau kedua-duanya sekali seperti contohnya pada Ayat 4 Surah Maryam dan Ayat 139 Surah aal-e-‘Imran. 500 tahun kolonialisme Eropah, sama ada secara langsung atau tidak langsung, telah menanam dan menghidupkan cara hidup mereka di negara-negara Islam. Dan rancangan jangka panjang itu memudahkan mereka untuk terus menjajah minda umat ini walaupun setelah mencapai kemerdekaan. Cara hidup yang mencintai dunia dan mengabaikan akhirat ternyata menghalangi kedatangan pertolongan Allah. Namun, pertolongan itu tetap akan tiba jua seperti yang telah dijanjikanNya pada <b>Ayat 7 Surah al-Isra</b>, itu pun hanya setelah kita mengubah keadaan umat hari ini, sesuai pengajaran Ayat 11 Surah ar-Ra’d: <b>“Sesungguhnya, Allah tidak akan sesekali mengubah keadaan sesuatu kaum sehinggalah mereka mengubah apa yang ada pada diri mereka sendiri.”</b> Persoalannya: Apakah kita mahu merintis perubahan cara hidup, atau rela dikenang dalam sejarah sebagai generasi al-wahn?</p>
<h3>Dua Kali Penyebaran Kerosakan</h3>
<h4>وَقَضَيْنَآ إِلَىٰ بَنِىٓ إِسْرَٰٓءِيلَ فِى ٱلْكِتَٰبِ لَتُفْسِدُنَّ فِى ٱلْأَرْضِ مَرَّتَيْنِ وَلَتَعْلُنَّ عُلُوًّا كَبِيرًا</h4>
<p class="centered-paragraph"><b>Dan Kami telah menetapkan kepada Bani Israel dalam Kitab (Taurat) bahawa: “Engkau pasti akan melakukan kerosakan di muka bumi ini dua kali, dan engkau pasti akan menyombongkan diri dengan kesombongan yang sangat besar.”</b></p>
<h4>فَإِذَا جَآءَ وَعْدُ أُولَىٰهُمَا بَعَثْنَا عَلَيْكُمْ عِبَادًا لَّنَآ أُو۟لِى بَأْسٍ شَدِيدٍ فَجَاسُوا۟ خِلَٰلَ ٱلدِّيَارِۚ وَكَانَ وَعْدًا مَّفْعُولًا</h4>
<p class="centered-paragraph"><b>Apabila datangnya janji (untuk menghukummu) bagi kali yang pertama daripada dua (kejahatan) itu, Kami datangkan kepadamu hamba-hamba Kami yang memiliki kekuatan ketenteraan yang sangat hebat, sehingga mereka membinasakanmu walau ke tempat-tempat tinggalmu sekalipun. Dan ini adalah janji yang sudah pun dipenuhi.</b></p>
<h4>ثُمَّ رَدَدْنَا لَكُمُ ٱلْكَرَّةَ عَلَيْهِمْ وَأَمْدَدْنَٰكُم بِأَمْوَٰلٍ وَبَنِينَ وَجَعَلْنَٰكُمْ أَكْثَرَ نَفِيرًا</h4>
<p class="centered-paragraph"><b>Kemudian (setelah engkau bertaubat), Kami berikan pula giliran untuk engkau mengalahkan mereka, dan Kami membantumu dengan kekayaan dan keturunan, dan menjadikan engkau kaum yang memiliki tenaga manusia yang lebih besar.</b></p>
<h4>إِنْ أَحْسَنتُمْ أَحْسَنتُمْ لِأَنفُسِكُمْۖ وَإِنْ أَسَأْتُمْ فَلَهَاۚ فَإِذَا جَآءَ وَعْدُ ٱلْءَاخِرَةِ لِيَسُۥٓـُٔوا۟ وُجُوهَكُمْ وَلِيَدْخُلُوا۟ ٱلْمَسْجِدَ كَمَا دَخَلُوهُ أَوَّلَ مَرَّةٍ وَلِيُتَبِّرُوا۟ مَا عَلَوْا۟ تَتْبِيرًا</h4>
<p class="centered-paragraph"><b>Jika engkau berbuat kebaikan, kebaikan itu untuk kebaikan dirimu sendiri. Tetapi jika engkau berbuat kejahatan, kejahatan itu akan merugikan dirimu sendiri. Maka, apabila datangnya janji (untuk menghukum kejahatanmu) bagi kali yang penghabisan, (Kami akan bangkitkan musuhmu) untuk memuramkan wajah-wajahmu. Mereka akan memasuki Masjid (il-Aqsa) sepertimana (musuhmu yang terdahulu) telah memasuki (Baitulmaqdis) pada kali yang pertama. Dan mereka itu akan membinasakan segala yang mereka takluki, dengan sehancur-hancurnya.</b></p>
<h4>عَسَىٰ رَبُّكُمْ أَن يَرْحَمَكُمْۚ وَإِنْ عُدتُّمْ عُدْنَاۘ وَجَعَلْنَا جَهَنَّمَ لِلْكَٰفِرِينَ حَصِيرًا</h4>
<p class="centered-paragraph"><b>Mudah-mudahan Tuhanmu menunjukkan belas kasihan kepadamu. Tetapi jika engkau kembali (melakukan kejahatan), Kami akan kembali (untuk menghukummu), dan Kami telah menjadikan Jahannam itu penjara bagi orang-orang yang kafir.</b></p>
<p class="centered-paragraph">Al-Isra 17: Ayat 4-8</p>
        <p>Apabila Al-Quran menyebut “kerosakan”, ia merujuk pada bentuk-bentuk kerosakan yang dimaksudkannya. Antaranya adalah <b>hipokrasi politik</b> pada Ayat 11 Surah al-Baqarah, <b>penindasan ekonomi</b> pada Ayat 85 Surah al-A’raf, dan <b>pelencongan sosial</b> pada Ayat 88 Surah an-Nahl. Sejak dahulu lagi, Bani Israel telah dikenali sebagai bangsa melampau yang melengkapkan segala kerosakan yang dinyatakan di dalam Kitabullah, sehingga sanggup membunuh para nabi dan ulama. Fasa pertama kerosakan mereka itu sudah pun dihukum melalui serangan Nebuchadnezzar II. Melihat pada skala kerosakan yang mereka sebarkan di seluruh dunia, serta tahap kesombongan, kekayaan, keturunan, dan tenaga manusia yang mereka miliki; zaman kita adalah lebih tepat untuk disifatkan sebagai “kerosakan kedua,” berbanding era pemusnahan Kuil Kedua. Apalagi penekanan Ayat 4 Surah al-Isra itu adalah pada berapa kali mereka melakukan kerosakan, bukannya berapa kali kuil mereka dihancurkan.</p>
        <p>Naratif kerosakan kedua bermula sejak sebelum kejatuhan Kekhalifahan Uthmaniyah lagi, pada 1896, ketika Sultan Abdul Hamid II menolak tawaran Theodor Herzl—pengasas Zionisme politik moden—untuk memberikan sokongan kepada penempatan Yahudi di Palestin. Afrika Timur dan Argentina telah ditawarkan sebagai alternatif oleh British dan Asosiasi Kolonisasi Yahudi; namun, gerakan Zionis memberikan tumpuan untuk melaksanakan manuver dan manipulasi geopolitik. Pada 1916, mereka berjaya menghasut British, Perancis, Rusia, dan Pemberontak Arab untuk menyetujui Perjanjian Sykes-Picot yang bertujuan untuk meruntuhkan Empayar Uthmaniyah. Setahun kemudian, terhasillah Deklarasi Balfour 1917, di mana kerajaan British mengisytiharkan Palestin sebagai tanah air Yahudi. Semua ini membawa kepada peristiwa Nakbah pada 1948, yang menyaksikan pembersihan etnik Palestin secara besar-besaran, Perang Enam Hari pada 1967, dan pelbagai bentuk penindasan dan kezaliman ke atas umat Islam sehinggalah ke hari ini.</p>
        <p>Peristiwa Holokus bukan sahaja memberikan alasan yang lebih kukuh kepada penubuhan Negara Israel pada 14 Mei, 1948, malah turut memainkan peranan penting dalam mencipta hubungan rapat antara Israel dan kuasa besar baru dunia, Amerika Syarikat. Oleh itu, organisasi-organisasi lobi pro-Israel, seperti Majlis Zionis Amerika (AZC), yang berevolusi menjadi Jawatankuasa Hal-Ehwal Awam Amerika-Israel (AIPAC), ditubuhkan bagi memastikan sesiapa sahaja yang memimpin kuasa dunia itu akan meneruskan legasi segala aspirasi Zionis. Jika dahulu penjajahan Barat hanya melibatkan negara-negara Kristian Eropah, kini ia diperkuatkan lagi dengan pengaruh Yahudi yang strategik. Ejen-ejen kapitalisme dikerahkan untuk membolot sumber-sumber global, dengan organisasi seperti NATO dan G7 memastikan akses kepada minyak di Timur Tengah. Sementara itu, adikuasa kewangan seperti BlackRock dan Vanguard mempunyai pengaruh yang signifikan ke atas syarikat-syarikat besar dan sektor-sektor ekonomi di pelbagai negara, menyulitkan perkembangan perniagaan-perniagaan kecil tempatan. Dan dollar Amerika, sebagai mata wang rizab dunia, terus menentukan arah perdagangan antarabangsa selain menjadi instrumen ekonomi yang boleh digunakan ke atas seteru-seteru mereka.</p>
        <p>Sepertimana keterangan Ayat 6 dan 7 Surah al-Isra itu, dengan kekayaan, keturunan, dan tenaga manusia yang Allah kurniakan, mereka boleh memilih untuk menyebarkan keadilan di muka bumi. Namun, sebagaimana pendedahan Ayat 96 Surah al-Baqarah, ketamakan untuk menguasai dunia selama seribu tahun telah membuatkan mereka memilih jalan kezaliman. Dan penjajahan Palestin adalah langkah pertama untuk mereka menyambut ketibaan pemimpin yang kononnya akan merealisasikan cita-cita itu, Melekh Mashiach, yang kita kenali sebagai Al-Masih ad-Dajjal. Dan bagi mempersiapkan “goyim” untuk memperhambakan diri kepadanya nanti, hipokrasi politik dan penindasan ekonomi harus dilengkapkan dengan pelencongan sosial. Pastikan umat manusia jauh daripada cara hidup beragama sehingga jiwa mereka menjadi lemah, dan suapkan mereka dengan impian-impian palsu dunia sehingga mereka melupakan akhirat. Alatnya? Industri media dan hiburan. Itulah sebabnya mengapa tokoh-tokoh Yahudi menjadi pengasas studio-studio besar filem, syarikat-syarikat rakaman, penerbitan, stesen radio, dan rangkaian televisyen global. Segala peristiwa dan faktor yang telah disebutkan setakat ini menandakan peristiwa dalam <i>Sahih Muslim</i> 2922 itu semakin dekat. Namun, ada satu persoalan: Apakah yang dimaksudkan oleh Al-Mustafa ﷺ dengan pohon dan batu yang berbicara? Mari kita sama-sama merenungi tiga hipotesis berikut.</p>
<h3>Hipotesis I – Literal</h3>
<h4>تُقَاتِلُكُمُ الْيَهُودُ فَتُسَلَّطُونَ عَلَيْهِمْ حَتَّى يَقُولَ الْحَجَرُ يَا مُسْلِمُ هَذَا يَهُودِيٌّ وَرَائِي فَاقْتُلْهُ.‏</h4>
<p class="centered-paragraph"><b>“Orang-orang Yahudi akan memerangi kalian, namun kalian akan memperoleh kemenangan ke atas mereka sehingga batu pun berkata, ‘Wahai Muslim, ada seorang Yahudi di belakangku, hapuskanlah dia.’”</b></p>
<p class="centered-paragraph">Nabi Muhammad ﷺ, <i>Sahih Muslim</i> 2921</p>
        <p><i>Sahih Muslim</i> 2921 memberikan jaminan tambahan kepada kemenangan kita, sementara <i>Sahih Muslim</i> 2922, topik utama perbincangan pula, menceritakan faktor yang menyumbang kepada kemenangan ini adalah pohon dan batu yang berbicara. Menarik, bukan? Ayuh, sama-sama kita menyelami untuk mengutip maksudnya. Selain Rasul-rasul seperti Nabi Sulaiman (AS) dan Nabi Muhammad ﷺ yang dikurniakan kebolehan yang unik untuk berkomunikasi dengan makhluk lain seperti burung, semut, dan pohon; hadith-hadith seperti <i>Sahih al-Bukhari</i> 3579 dan 3584 menunjukkan bahawa manusia biasa seperti para Sahabat juga turut dikurniakan kebolehan untuk mendengar makhluk lain berbicara. Jika maksud hadith itu adalah literal, ia bermakna kempen ketenteraan itu bukan sahaja dipimpin malah terdiri daripada orang-orang yang sangat dekat di sisi Allah Jalla Jalaluhu. Memandangkan kebolehan itu dahulu berlaku semasa zaman Kenabian, terdapat kemungkinan yang besar bahawa ia akan dikurniakan pada fasa Nubuwwah yang akan datang. Sebagaimana dahulu ia terjadi pada zaman Nabi Muhammad ﷺ, kebolehan mendengar makhluk lain berbicara itu bisa berlaku semasa kembalinya Nabi ‘Isa (AS), malah sebelum itu lagi, pada zaman Al-Mahdi, kerana pemerintahannya adalah fasa Minhaj an-Nubuwwah.</p>
        <p>Namun begitu, kita tidak boleh mengetepikan kemungkinan bahawa peperangan itu bisa berlaku sebelum era Imam Mahdi dan Nabi ‘Isa ﷺ lagi; ketika asas tapak Nubuwwah dibina, sebelum Al-Mahdi menyempurnakannya, jika itu adalah jalan ceritanya. Saat itu, mereka sudah pun memiliki apa yang kita tiada sejak seratus tahun ini—Khalifah. Dan amat penting untuk kita tidak menyalah tafsir nas-nas itu, kerana ia jelas sekali menceritakan pertempuran sengit antara dua pasukan tentera, bukannya genosid. Selain itu, ia turut membayangkan bahawa perundangan Islam akan kembali dilaksanakan sepenuhnya—terutamanya, dalam konteks hadith ini, hirabah—undang-undang anti keganasan yang digubal oleh Allah Ta'ala melalui Ayat 33 Surah al-Maidah, yang bakal membawa keadilan yang hari ini tidak mampu diberikan kepada orang awam, warga tua, wanita, dan anak-anak kecil Palestin yang dibunuh oleh rejim Zionis. Pada zaman sains dan teknologi ini, kebanyakannya, termasuk orang-orang Islam yang terpengaruh dengan cara berfikir Barat, mungkin merasakan hipotesis literal ini sesuatu yang tidak masuk akal. Namun, ketahuilah, kita sedang menuju ke zaman peralihan, di mana sains hari ini tidak mampu lagi menjelaskan apa yang bakal dihadapi—di mana peristiwa seperti metamorfosis dalam fiksyen tulisan Franz Kafka akan benar-benar menjadi nyata, sebagaimana naratif <i>Sunan Ibnu Majah</i> 4060. Bersiap sedialah.</p>
<h3>Hipotesis II – Sains & Teknologi</h3>
        <p>Hadith ini sendiri menjadi alasan yang kuat untuk mengatakan peristiwa di dalamnya itu akan berlaku semasa Nubuwwah atau saat asas tapaknya dibina. Ini kerana, bertentangan dengan naratif <i>Sunan Abu Dawud</i> 4297, musuh-musuh Islam sudah pun ditanam dengan rasa takut terhadap kita, dan ia menunjukkan generasi pada waktu itu sudah pun bebas daripada wabak al-wahn yang memuncak pada zaman Mulkan Jabariyyan ini. Topeng keberanian yang dipakai oleh Yahudi akan tertanggal dan mendedahkan wajah mereka yang sebenar – pengecut, seperti yang diterangkan oleh Allah (SWT) pada Ayat 14 Surah al-Hashr. Selain itu, hadith ini juga memperkukuh dakwaan bahawa “kerosakan kedua” itu lebih tepat untuk dikatakan berlaku pada zaman kita, lebih-lebih lagi jika maksud pohon dan batu yang berbicara itu merujuk kepada bahasa sains dan teknologi—bentuk pembicaraan yang tidak mungkin difahami sebelum zaman kita ini. Pemberitahuan keberadaan seseorang oleh pohon dan batu itu boleh membawa maksud “penunjuk”, yang kita kenali pada hari ini sebagai sistem pengesanan moden; yang merangkumi teknologi seperti Sistem Kedudukan Geografi (GPS), Pengecaman Frekuensi Radio (RFID), pengesanan haba, sistem satelit, dan lain-lain lagi.</p>
        <p>Pending</p>
<h3>Hipotesis III – Manusia</h3>
        <p>Meskipun sudah sekian maklum bahawa <b>الْحَجَرُ</b> bermaksud “batu”, namun ia juga biasa dijadikan metafora kepada hati manusia, seperti dalam Ayat 74 Surah al-Baqarah, yang bermaksud: <b>“Kemudian, hatimu menjadi keras bagaikan batu, bahkan lebih keras lagi...”</b> Dan <b>الشَّجَرُ</b> yang bermaksud “pohon” pula dijadikan analogi kepada kata-kata yang baik seorang insan, seperti dalam Ayat 24-25 Surah Ibrahim: <b>“Kalimat yang baik itu seperti pohon yang baik; akarnya teguh, dan dahannya pula menjulang ke langit...”</b> Daripada dua bentuk kegunaan dalam Al-Quran ini, kita bisa melihat hadith itu melalui interpretasi simbolik; di mana umat ini akan mendapat sokongan daripada orang-orang bukan Islam yang sebelum itu berpihak kepada Bani Israel dan sekutu-sekutunya, serta mereka yang mencintai kebenaran tetapi terpedaya oleh propaganda mereka. Berdasarkan sifatnya yang berbeza dengan analogi yang terdapat dalam Ayat 26 Surah Ibrahim, pohon gharqad bisa mewakili golongan munafik yang akan mengkhianati umat ini.</p>
        <p>Peristiwa ini boleh berlaku terlebih dahulu, atau serentak dengan episod dalam <i>Sunan Abu Dawud</i> 2767, di mana umat ini akan bergabung dengan “Rom” yang menjaga nilai-nilai spiritual, menentang perikatan serigala yang menyamar di sebalik bulu domba. Selain itu, keruntuhan kuasa-kuasa besar yang menyokong Zionisme selama ini mungkin menjadi salah satu faktor kemenangan dalam hadith ini. Setiap tamadun akan tiba ke penghujungnya. Sebagaimana firman Allah pada Ayat 41 Surah ar-Rum**, setiap kerosakan yang dibawa pasti akan ada akibatnya. Hukumannya mungkin berkaitan sesuatu yang sangat mereka cintai – ekonomi, sepertimana perumpamaan yang terdapat dalam Ayat 32-44 Surah al-Kahf. Daripada empat cerita dalam surah itu, hanya kisah ini sahaja yang bukan sejarah, dan ia mungkin sesuatu yang akan berlaku pada masa hadapan. Ini tidak mustahil, kerana dunia hari ini sedang menuju ke arah itu. Apabila gelembung ekonomi pecah, saat itulah Israel akan kehilangan segala sokongan yang pernah dinikmatinya.</p>
<p class="small-text">**Kerosakan sudah pun tersebar di darat dan di laut, disebabkan oleh tangan-tangan manusia. Oleh itu, Dia akan membiarkan mereka merasai sebahagian daripada akibat perbuatan mereka itu, dengan harapan agar mereka kembali ke jalan yang benar.</p>
<h3>Menuju Kemerdekaan</h3>
        <p>Setelah mendengar khabar daripada Nabi Muhammad ﷺ bahawa umat ini akan menakluki Konstantinopel, para Sahabat tidak sekadar bergembira dan menunggu sahaja kehadiran watak yang akan merealisasikan sabda itu. Beriman kepada takdir di hadapan, mereka mengambil langkah-langkah yang sewajarnya supaya ia terlaksana. Atas asbab usaha mereka menyatukan Jazirah Arab dan menyebarkan syiar Islam ke serata pelosok dunialah, lahirnya sultan-sultan Turkiye yang berusaha menakluki kota itu, sebelum Muhammad al-Fatih, pada usia dua puluh satu tahun, mengesahkan sabda baginda. Namun, lihatlah keadaan kita hari ini, hanya menunggu kedatangan Imam Mahdi untuk menyelesaikan segala permasalahan kita. Barangkali, seperti Muhammad II, dia juga memerlukan penyediaan asas tapak sebagaimana para Sahabat membukakan jalan-jalannya. Kita sentiasa ada pilihan. Untuk terus kekal sebagai lapisan buih yang membawa sampah sarap yang dihanyutkan banjir. Atau bangkit daripada lena yang panjang ini, untuk menjadi emas dan permata generasi yang berpotensi ini? “Bagaimana?”</p>
        <p>Menagih simpati kuasa-kuasa besar atau mengharapkan bantuan institusi-institusi boneka mereka adalah tanda kelemahan. Sedangkan athar yang menceritakan takdir kita di hadapan ini, terang-terangan menggambarkan bahawa kemerdekaan Palestin hanya tercapai melalui tangan kita sendiri. Kecaman, demonstrasi, boikot, derma, dan doa itu adalah usaha yang murni. Namun, sekiranya kita kuat, sudah tentulah kita akan dapat mengambil tindakan yang lebih baik untuk menghentikan penindasan dan menyebarkan keadilan di muka bumi. Negara-negara Islam yang kecil dan terpisah-pisah sekarang tidak ubah seperti kabilah-kabilah yang berpecah belah sebelum kedatangan Rasulullah ﷺ. Kita perlu menjadi entiti yang bersatu untuk memerdekakan Palestin daripada Israel, dan umat Islam daripada sistem-sistem dan cara hidup Barat. Dan tiada kemenangan melainkan dengan pertolongan Tuhanmu sahaja. Dan Ayat-ayat Al-Quran yang berkaitan dengan pertolongan Allah, seperti Ayat 62-63 Surah al-Anfal, Ayat 1-2 Surah an-Nasr, dan yang lain-lainnya, menyimpulkan bahawa umat hari ini perlu mengembalikan Nubuwwah. Palestin makin menderita, mengapa tidak sekarang sahaja?</p>
<p class="centered-paragraph">* * *</p>
        <p>Umat ini harus kembali kepada sistem kehidupan Islam secara menyeluruh. Ia tidak cukup sekadar seruan; dakwah Nabi Muhammad ﷺ tidak terhenti hanya pada peringkat penyeruan, namun bergerak seiring dengan pelbagai fasa pelaksanaan yang praktikal. Begitulah sepatutnya kita di semua negara Islam di seluruh dunia, mencontohi baginda, berusaha untuk melaksanakannya. Pertolongan Allah tidak akan tiba selagi kita tidak mengembalikan sistem kekhalifahan. Namun, ini hanya boleh dilakukan oleh kesepakatan pemerintah negara-negara Islam yang kita taati, bukannya kumpulan tertentu yang mahu mengambil alih pemerintahan sedia ada. Ia tidak akan berjaya melalui jalan-jalan keganasan. Dan sistem penggiliran monarki di Malaysia boleh dijadikan model untuk dipraktikkan agar ia dapat berjalan dengan aman. Dan rakyat harus memainkan peranan menyebarluaskan tuntutan ini, termasuk di media sosial, dengan cara yang bertamadun. Jika tidak dipenuhi, bersabarlah, dan janganlah menderhaka. Bertabahlah dalam meneruskan tuntutan ini, dari masa ke masa, kerana suatu hari nanti, aspirasi ini akan terlaksana jua.</p>
<h4>وَأُخْرَىٰ تُحِبُّونَهَاۖ نَصْرٌ مِّنَ ٱللَّهِ وَفَتْحٌ قَرِيبٌۗ وَبَشِّرِ ٱلْمُؤْمِنِينَ</h4>
<p class="centered-paragraph"><b>Dan ada lagi limpah kurnia yang engkau sukai: pertolongan daripada Allah dan kemenangan yang dekat. Sampaikanlah berita gembira ini kepada orang-orang yang beriman.</b></p>
<p class="centered-paragraph">As-Saf 61: Ayat 13</p>
<img id="animated-gif" src="images/nubuwwah.gif">
<p class="small-text">Mohd bin Mohd | 30 Januari, 2024 | 18 Rajab, 1445</p>

    <div id="pagination">
        <a href="bahasa.html" class="home-button">Back</a>
    </div>

    <div id="night-mode-toggle">
        <label class="switch">
            <input type="checkbox" id="mode-switch">
            <span class="slider"></span>
        </label>
        <span id="mode-label">☀️</span>
    </div>

    <script src="script.js"></script>
</body>
