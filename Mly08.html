<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" href="style.css">
    <title>Yang Mengutamakan Selain Al-Quran</title>
</head>

<body style="display: block; text-align: left;">
    <div class="article-image">
    <img src="images/Mly_08.png" alt="Article Image" style="max-width: 100%;" class="enlargeable-image">
</div>
    
    <article class="article-content">
        <p>Ketiga-tiga tanda yang dinyatakan oleh Nabi Muhammad ﷺ itu sudah lama menjadi nyata. Namun tidak semua yang menyedarinya. Ini kerana semua itu berlaku saat lunturnya Islam—ketika kejahilan dan dosa telah pun menutup pandangan hati, seperti malam yang diselubungi gelap-gelita. Ramai yang tidak dapat membezakan antara yang benar dan yang salah. Dalam <i>Musannaf Ibnu Abi Shaybah</i> 37569, ketika ditanya tentang fitnah apakah yang paling teruk sekali, Hudhayfah bin al-Yaman (RA) menerangkan bahawa:</p>
<h4>أَنْ يُعْرَضَ عَلَيْكَ الْخَيْرُ وَالشَّرُّ لَا تَدْرِي أَيَّهُمَا تَتْبَعُ</h4>
<p class="centered-paragraph"><b>“Ia adalah apabila kebaikan dan kejahatan diperlihatkan di hadapanmu, namun engkau tidak pasti yang manakah yang harus engkau ikuti.”</b></p> 
<p class="centered-paragraph">* * *</p>
        <p>Hati yang tidak mempedulikan firman Allah dan sabda RasulNya hanya akan melihat orang yang jahat itu sebagaimana orang yang tidak beragama melihatnya—pembunuh, perompak, pemakan rasuah, dan sebagainya. Lalu, ketika dia mengikuti orang yang memperjuangkan ideologi Barat dan menolak hukum-hakam Islam, atau mengagungkan guru agama yang mengajak manusia untuk berdoa kepada selain Allah, atau mengagumi penceramah yang mencemarkan Sunnah Rasulullah ﷺ dengan pemikiran dan amalan yang bid’ah—dia tidak sedar langsung bahawa mereka itu, sebenarnya, jauh lebih jahat, berdasarkan pendefinisian Allah dan RasulNya.</p>
        <p>Bagaimana orang yang memandang rendah nilai keimanan, seperti dalam Ayat 13 Surah al-Baqarah, dipandang bijaksana, sedang orang yang benar-benar beriman dilabel kolot? Bagaimana orang yang melawan perintah Tuhannya dalam Ayat 14 Surah ar-Ra’d agar berdoa kepada Allah sahaja, dianggap soleh, sedang orang yang menyeru untuk memujaNya semata-mata dikatakan jahat? Dan bagaimana orang yang menokok tambah agama yang sudah pun sempurna, sebagaimana yang termaktub dalam Ayat 3 Surah al-Maidah, dilihat membawa kesejahteraan, sedang orang yang mempertahankan keaslian ajaran Rasulnya dihina sebagai pemecah belah?</p>
        <p>Hadith yang kita bincangkan ini menunjukkan bahawa persepsi tunggang balik itu lahir daripada pengutamaan panduan selain Al-Quran. Arab Jahiliyyah dahulu meyakini bahawa mereka menganuti agama Nabi Ibrahim (AS), tetapi ia telah pun rosak. Ketika Nabi Muhammad ﷺ—yang kejujurannya diakui semua—datang membawakan wahyu, mereka tetap menolak. Akal, hawa nafsu, pengaruh, pandangan popular, kebiasaan masyarakat, budaya, dan tradisi nenek moyang telah mengaburi hati mereka. Semua itu bukanlah penentu baik buruk; hanya wahyu. Dalam Ayat 1 Surah al-Furqan, Allah Ta’ala berfirman:</p>
<h4>تَبَارَكَ ٱلَّذِي نَزَّلَ ٱلۡفُرۡقَانَ عَلَىٰ عَبۡدِهِۦ لِيَكُونَ لِلۡعَٰلَمِينَ نَذِيرًا</h4>
<p class="centered-paragraph"><b>Maha Berkat Tuhan yang telah menurunkan Al-Furqan (Piawaian; yang membezakan antara yang benar dan yang salah) kepada hambaNya (Muhammad), agar dia menjadi pemberi peringatan kepada seluruh alam.</b></p>
<p class="centered-paragraph">* * *</p>
        <p>Hati yang tidak memahami mahupun merenungi Ayat-ayat Allah dan hadith-hadith RasulNya juga tidak dapat membezakan antara kaca dan permata—meskipun rupa dan sifatnya terpampang di depan mata. Si dia melunakkan suara membacakan kepadamu Ayat-ayat Tauhid, tetapi si dia jugalah juara dalam mengamalkan syirik, bid’ah, dan khurafat. Si dia melahirkan wajah tenang membacakan kepadamu Ayat-ayat sabar, tetapi si dia jugalah yang terawal menghamburkan kata-kata kesat ketika keilmuannya dicabar. Si dia bergenang air mata membacakan kepadamu Ayat-ayat infak di jalan Allah, tetapi si dia jugalah yang menggunakan sedekah kalian untuk menimbun kemewahan.</p>
        <p>Tidaklah ilmu bermain di bibir sahaja tanpa mempraktikkannya, melainkan hati yang mengutamakan panduan selain Al-Quran—dan dalam konteks ini, hawa nafsu. Tidaklah runtuhnya institusi pendidikan, melainkan apabila ilmuwan melakukannya semata-mata kerana nama dan harta. Tidaklah bimbangnya Nabi ﷺ akan munafik yang lidahnya berilmu, sebagaimana yang terakam dalam <i>Musnad Ahmad</i> 1/86, melainkan mereka akan memudaratkan masyarakat. Dan tidaklah Asy-Syafi’e (RH) mengatakan hanya pembohong sahaja yang mendakwa dapat menggabungkan cinta dunia dan cinta kepada Allah dalam satu hati, melainkan cerminan Ayat 8 Surah al-Baqarah. Dalam Ayat 9 pula, Allah (AWJ) berfirman:</p>
<h4>يُخَٰدِعُونَ ٱللَّهَ وَٱلَّذِينَ ءَامَنُواْ وَمَا يَخۡدَعُونَ إِلَّآ أَنفُسَهُمۡ وَمَا يَشۡعُرُونَ</h4>
<p class="centered-paragraph"><b>Mereka hendak menipu Allah dan orang-orang yang beriman, namun mereka hanya menipu diri mereka sendiri, tetapi mereka tidak menyedari.</b></p>
<p class="centered-paragraph">* * *</p>
        <p>Hati yang memutuskan hubungan dengan Al-Quran dan As-Sunnah tidak akan dapat melihat apakah sebenarnya yang sedang berlaku pada zamannya. Poin utama hadith ini—yang menjadi punca mereka yang membawa kebenaran dihina, dan ilmu hanya disampaikan tetapi tidak diamalkan—adalah “al-muthannah.” Dalam bahasa Arab, ia bermaksud kitab-kitab sekunder, dan ia terpecah kepada tiga kategori.</p>
        <p>Kategori pertama adalah <b>Al-Muthannah Pencinta Dunia</b>—iaitu buku-buku selain Kitabullah dan Hadith yang dijadikan asas panduan kehidupan, seperti karya-karya falsafah, ideologi, dan pemikiran moden yang ditulis oleh manusia. Kategori kedua adalah <b>Al-Muthannah Ahlul Bid’ah</b>—yakni kitab-kitab aliran sesat daripada tujuh puluh dua golongan, seperti Haruriyyah, Rafidhah, Jahmiyyah, Murjiah, Qadariyyah, dan Jabariyyah. Dan kategori ketiga adalah <b>Al-Muthannah Ahlus Sunnah</b>—yang merujuk pada kandungan yang dipandu oleh taksub mazhab yang memberikan keutamaan kepada pandangan-pandangan yang berdasarkan mazhab, melampaui autoriti Al-Quran dan As-Sunnah.</p>
        <p>Trend ini sangat ketara dalam lingkungan agamawan, di mana modus operandi mereka sama—mengajarkan kitab-kitab yang tidak dikenali di kalangan ulama besar Ahlus Sunnah, mentafsirkan Ayat-ayat Allah bertentangan dengan Salafus Soleh, membacakan hadith-hadith daif dan palsu, mencuci otak agar bertaklid buta, mencegah daripada bertanyakan dalil, dan menjadikan kata-kata ulama mereka sebagai sumber autoriti utama. Bagaimana golongan yang menjulang guru-guru mereka dan meletakkan RasulNya ke tepi boleh dianggap sebagai orang-orang yang benar? Dalam <i>Sahih al-Bukhari</i> 15, Rasulullah ﷺ bersabda:</p>
<h4>لاَ يُؤْمِنُ أَحَدُكُمْ حَتَّى أَكُونَ أَحَبَّ إِلَيْهِ مِنْ وَالِدِهِ وَوَلَدِهِ وَالنَّاسِ أَجْمَعِينَ</h4>    
<p class="centered-paragraph"><b>“Tiada seorang pun daripada kalian yang benar-benar beriman selagi dia tidak mencintai aku lebih daripada bapanya sendiri, anak-anaknya, dan seluruh manusia.”</b></p>
        <p>Pengutamaan panduan selain Al-Quran telah berlarutan dari generasi ke generasi, sehingga mereka yang lahir di dalamnya mempercayai bahawa memang begitulah sistem pendidikan Islam. Apabila adat disalah tafsir sebagai agama, sudah tentulah tiada sesiapa pun dari kalangan mereka yang mempersoalkannya. Jika disentuh, sudah pasti melenting. Apabila Al-Quran sekadar bacaan berlagu, apa lagi yang mengejutkan jika engkau melihat ramai qari yang buta tafsir, banyak ahli politik yang makan rasuah, dan penunggang agama tumbuh bagaikan cendawan? Renungi kata-kata ‘Abdullah bin Mas’ud (RA) dalam <i>Sunan ad-Darimi</i> 187, yang semua perawinya thiqah.</p>
<h4>كَيْفَ أَنْتُمْ إِذَا لَبِسَتْكُمْ فِتْنَةٌ يَهْرَمُ فِيهَا الْكَبِيرُ وَيَرْبُو فِيهَا الصَّغِيرُ، وَيَتَّخِذُهَا النَّاسُ سُنَّةً، فَإِذَا غُيِّرَتْ، قَالُوا غُيِّرَتْ السُّنَّةُ، قَالُوا وَمَتَى ذَلِكَ يَا أَبَا عَبْدِ الرَّحْمَنِ؟ قَالَ إِذَا كَثُرَتْ قُرَّاؤُكُمْ، وَقَلَّتْ فُقَهَاؤُكُمْ، وَكَثُرَتْ أُمَرَاؤُكُمْ، وَقَلَّتْ أُمَنَاؤُكُمْ، وَالْتُمِسَتِ الدُّنْيَا بِعَمَلِ الْآخِرَةِ</h4>
<p class="centered-paragraph"><b>“Bagaimanalah nanti keadaan kalian ketika suatu fitnah datang menyelubungi? Ilmuwan tua menua dalam fitnah itu, dan ilmuwan muda dibesarkan atas dasarnya—sehingga ia menjadi adat di sisi manusia. Kemudian, apabila ia cuba dibetulkan, mereka memprotes: ‘Adat sudah diubah!’”</b></p>
<p class="centered-paragraph">Seseorang bertanya:</p>
<p class="centered-paragraph"><b>“Bilakah itu akan berlaku, wahai Abu ‘Abdur-Rahman?”</b></p>
<p class="centered-paragraph">Beliau menjawab:</p>
<p class="centered-paragraph"><b>“Apabila ramai yang pandai membaca Al-Quran, tetapi sedikit yang benar-benar memahaminya; apabila ramainya pemimpin kalian, tetapi sedikit sekali yang amanah; dan apabila dunia dicari dengan amal-amal akhirat.”</b></p>
<p class="centered-paragraph">* * *</p>
        <p>Terangilah hatimu dengan isi-isi Al-Quran. Dan perindahkanlah ia dengan kelopak-kelopak Sunnah Nabimu ﷺ, serta rangka metodologi Salafus Soleh. Kemudian lihatlah duniamu melalui hati yang dipenuhi wahyu itu—apakah masih sama?</p>
<img id="animated-gif" src="images/planetbook.gif">
<p class="small-text">Mohd bin Mohd | 21 Julai, 2025 | 25 Muharram, 1447</p>

    <div id="pagination">
        <a href="bahasa.html" class="home-button">Back</a>
    </div>

    <div id="night-mode-toggle">
        <label class="switch">
            <input type="checkbox" id="mode-switch">
            <span class="slider"></span>
        </label>
        <span id="mode-label">☀️</span>
    </div>

    <script src="script.js"></script>
</body>
