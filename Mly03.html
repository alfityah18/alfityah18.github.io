<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" href="style.css">
    <title>Saat Sedikitnya Ulama</title>
</head>

<body style="display: block; text-align: left;">
    <div class="article-image">
    <img src="images/MlyC03A.png" alt="Article Image" style="max-width: 100%;" class="enlargeable-image">
</div>
    
    <article class="article-content">
        <!-- Your article content goes here -->
        <p>Jangan sesekali memandang hadith fitan* begini sebagai pemutus harapan. Setiap ilmu wahyu itu adalah panduan, dan hadith fitan sudah pun dimaklumi sebagai panduan khusus umat akhir zaman. Panduan pertama daripada hadith ini adalah peringatan bahawa ujian Allah tidak akan pernah melebihi keupayaan hamba-hambaNya, sebagaimana firmanNya pada Ayat 286 Surah al-Baqarah bahawa: <b>“Allah tidak akan membebani mana-mana jiwa pun melainkan yang sesuai dengan keupayaannya sahaja.”</b> Khabar ini memperlihatkan bagaimana penilaian Allah terhadap hamba-hambaNya berbeza mengikut zaman dan keadaan. Saat kekuatan Islam kian luntur, ketika kejahilan, dosa dan penindasan bermunculan, sedang sokongan kian tipis; amat penting untuk kita menyedari bahawa kekurangan umat ini akan dimaafkan. Namun kelembutan ini hanya tersedia untuk keterbatasan, tidak termasuk sebarang bentuk kelalaian.</p>
<p class="small-text">*Hadith ini dinilai Sahih/Autentik oleh Al-Albani (RH) dalam <i>Al-Silsilah as-Sahihah</i> 2510.</p>
        <p>Panduan kedua adalah berkaitan penekanan Rasulullah ﷺ tentang bilangan golongan khutaba yang lebih banyak berbanding ulama di senja dunia. Berdasarkan kata-kata ‘Ali (RA) dalam <i>Sunan ad-Darimi</i> 261 dan Anas (RA) dalam <i>Sahih al-Bukhari</i> 7068, nisbah antara penceramah dan cendekiawan bisa mencapai hingga 9:1. <b>الله أعلم</b>. Malahan, hadith ini juga menonjolkan peranan mereka yang sebenarnya berbeza, terutamanya pada era di mana perganjakan cara hidup masyarakat telah mengaburinya. Walau bagaimanapun, perbezaan ini tidak mengabaikan kenyataan bahawa adanya penceramah yang memiliki sifat-sifat seorang alim. Jika kita melihat definisi kedua-dua peranan itu sekadar berdasarkan kegunaan pada era ini, kita tidak akan dapat menyaksikan perbezaan yang ketara. Untuk memahami akibat pertambahan khutaba dan kekurangan ulama, kita harus memulakannya dengan asal perkataan <b>“الخطباء.”</b> Ayuh, kita sama-sama menelusuri masa silam.</p>
<h3>Asal Perkataan “Khutaba”</h3>
        <p>Dalam konteks Arab purba, khatib adalah seorang yang memegang peranan sebagai jurucakap kabilah ketika era Jahiliyyah serta peringkat awal zaman Islamiyyah. Tugasnya adalah untuk menyampaikan gesaan dan peringatan, yang dikenali sebagai khutbah, dari atas mimbar; yang merangkumi pelbagai bentuk ungkapan, termasuk leteran, ucapan, pidato, atau syarahan, yang biasanya dibacakan dalam prosa berima, dan turut diselitkan bait-bait syair. Dan asal perkataan "khutbah" dikatakan bermula dengan penyataan si khatib yang bijak melontarkan prosa indah untuk meraikan segala bentuk kelebihan dan pencapaian anggota kabilah masing-masing, selain merendah-rendahkan kelemahan serta kerugian seteru-seteru mereka. Tradisi ini menjadi platform yang amat berkesan bagi menyalurkan mesej-mesej yang penting dan mengapi-apikan sentimen puak.</p>
        <p>Kedatangan Nabi Muhammad ﷺ telah membawa revolusi kepada khutbah yang sudah pun lama menjadi warisan bangsa Arab. Baginda telah mengubah peranan khatib yang dahulunya membakar perseteruan antara kabilah menjadi pemimpin yang menyeru kepada perpaduan di bawah satu agama. Serta, daripada penyampaian mesej sempit yang hanya berkisar pada kepuakan kepada ilmu bermanfaat yang bersifat universal. Transformasi lanjut dapat dilihat pada pendekatannya, di mana ia berevolusi daripada sekadar kepandaian berbahasa yang dasarnya adalah pandangan ataupun buah fikiran manusia kepada panduan hidup lengkap bersandarkan Al-Quran dan As-Sunnah. Peralihan radikal ini, yang diikuti oleh As-Sahabah, telah membentuk khutbah sebagaimana yang kita kenali dan amalkan pada hari ini.</p>
<h3>Perbezaan Sifat: Khutaba vs Ulama</h3>
<h3>1. Peranan</h3>
        <p>Dengan ini, jelas sekali bahawa perbezaan antara khutaba dan ulama yang dimaksudkan dalam hadith ini adalah menurut konteks pada masa itu. Untuk memahami perbezaan itu pada zaman lain, kita perlu mengekstrak inti patinya. Sekilas pandang, peranan penceramah dan sarjana kelihatan sama sahaja – secara umumnya, untuk membimbing umat ini kepada kebaikan: menyampaikan segala suruhan dan larangan Allah kepada mereka. Walau bagaimanapun, sejarah mengajar kita akan aspek pembeza. <b>Jika seseorang memainkan peranan yang memecahbelahkan umat ini – dia tidak layak digelar alim</b>, tidak kira berapa gulung ijazah yang dimilikinya kerana dia ternyata kembali menghidupkan apa yang telah dihapuskan oleh Rasulullah ﷺ. Tanpa sedar, <b>dia sebenarnya seorang khatib zaman Jahiliyyah</b>.</p>
        <p><b>Fanatisisme</b> menjadi faktor mangkin perpecahan masyarakat zaman itu, dan begitu juga sekarang. Sedang perpecahan waktu itu berkisar pada kabilah, hari ini ia merebak bukan sahaja di kalangan aliran yang terpesong malahan sesama Ahlu Sunnah sendiri; <b>taksub mazhab</b> sudah membarah dalam mazhab-mazhab fiqah, aqidah, manhaj, bahkan gerakan pembaharuan. Sesungguhnya, sikap tidak bertoleransi bisa membawa kepada tindakan dan kelakuan yang dibakar kebencian. Apabila penceramah berpendirian begitu, mereka bukan sahaja berpotensi untuk mempengaruhi pengikut-pengikutnya, bahkan, tanpa sedar, turut memupuk golongan pelampau dan takfiri yang ternyata memburukkan lagi keadaan. Fanatisisme bukan sahaja melemahkan umat ini malah menghakis peradaban yang telah dibina oleh Nabi ﷺ. Tidak hairanlah mengapa kita masih terperangkap di Zaman Penindasan* ini. Bagi merealisasikan perpaduan, umat ini haruslah tulus dan tekad untuk mengamalkan <b>kesederhanaan</b> yang dididik pada Ayat 125 Surah an-Nahl.</p>
<p class="small-text">*“Mulkan Jabariyyan”, riwayat Ahmad & Abu Dawud, dinilai Sahih oleh Al-Albani dalam <i>Al-Silsilah as-Sahihah</i> 1/34 no. 5.</p>
<h4>ٱدْعُ إِلَىٰ سَبِيلِ رَبِّكَ بِٱلْحِكْمَةِ وَٱلْمَوْعِظَةِ ٱلْحَسَنَةِۖ وَجَٰدِلْهُم بِٱلَّتِى هِىَ أَحْسَنُۚ</h4>
<p class="centered-paragraph"><b>Serulah ke jalan Tuhanmu dengan kebijaksanaan dan pengajaran yang baik, dan berbahaslah dengan mereka dengan cara yang terbaik.</b></p>
        <p>Ulama sebenar adalah mereka yang menyambung usaha Nabi ﷺ yang diteruskan oleh para Sahabat baginda – menyatukan umat, tanpa mengira mazhab; menjadikan perbezaan dalam Ahlu Sunnah itu sebagai kelebihan untuk meningkatkan lagi kefahaman dalam agama. Sesuai kenyataan Abu Darda (RA) dalam <i>Sunan ad-Darimi</i> 295 bahawa ulama adalah mereka yang mempraktikkan ilmunya, mereka itu sudah tentulah mengamalkan Ayat 103 Surah aal-e-‘Imran yang mengatakan: <b>“Berpegang teguhlah kalian semuanya pada tali Allah, dan janganlah berpecah belah,”</b> dan tunduk kepada amaran Tuhan mereka pada Ayat 85 Surah al-Baqarah yang mempersoalkan: <b>“Apakah engkau beriman kepada sebahagian isi Al-Kitab tetapi ingkar kepada yang lainnya?”</b> Mereka yang mempunyai <b>الْخَشْيَةُ</b>**, suatu kualiti yang terpahat dalam dada para ulama, sebagaimana yang tercatat pada Ayat 28 Surah Fatir, sudah pastilah memiliki sifat belas kasihan dan menyayangi umat ini, memahami keadaan mereka pada akhir zaman, dan kuat sabarnya dalam mengajak kepada perpaduan. Sayang sekali, jumlah mereka semakin berkurangan.</p>
<p class="small-text">**Lihat artikel sebelum ini.</p>
<h3>2. Niat</h3>
        <p>Kerana tertawan dek kemasyhuran dan kekayaan seorang penceramah selebriti, X terpanggil untuk melanjutkan pelajaran agama di sebuah universiti Islam di Semenanjung Arab. Setelah mendapat ijazah, dia pun menjadi penceramah selebriti seperti ikonnya itu. Populariti membuatkannya meninggi diri; merasakan dirinya lebih bijaksana, lebih memahami dan lebih terpelajar daripada orang lain. Dan dia mula mengkritik para ulama, berdebat dengan orang yang tidak begitu pandai dalam agama, malah menggilai perhatian dengan mempamerkan kemahirannya mengalunkan Al-Quran, menghafal Hadith dan memetik karya-karya ilmuwan. Darjat yang dirasakannya sudah tinggi telah menyebabkan dia berhenti untuk menambahkan lagi ilmu, apalagi setelah diangkat oleh para pengikutnya sebagai alim yang tersohor. Hidupnya bahagia hingga ke hujung nyawa, menikmati hujan pujian dan curahan penghormatan.</p>
        <p>Daripada cerita fiksyen ini, bahagian manakah yang anda rasa tidak kena pada X? Yang paling ketara adalah apabila dia berbangga diri dengan ilmu agama yang dimilikinya. Dalam <i>Musnad Abi Ya’la</i> 6698, Rasulullah ﷺ bersabda bahawa: <b>“Mereka itu dari kalangan umat ini, dan mereka itu adalah bahan bakar api neraka.”</b> Tetapi bukan semua yang sedar bahawa selain menuntut ilmu yang bermanfaat, segala tentang X semuanya tidak kena, sejak mula. Cinta kepada kemasyhuran ternyata membawa kepada kemusnahan. Kerana nama dan harta adalah niat kerana dunia, tujuan yang dilarang oleh Rasulullah ﷺ dalam <i>Sunan Abu Dawud</i> 3664: <b>“Sesiapa yang menuntut ilmu yang sepatutnya dituntut kerana mengharap keredhaan Allah (AWJ), tetapi dituntut semata-mata kerana sebahagian kelebihan dunia, dia tidak akan dapat mencium bau syurga.”</b> Dunia ternyata memperdaya, malah orang-orang agama pun tidak terlepas daripadanya.</p>
        <p>Meskipun setelah mempunyai ilmu, X tiada usaha untuk membetulkan niatnya yang buruk; malahan kian parah. Sikapnya yang suka mengecam ulama, bertengkar dengan orang-orang jahil, dan ketagihan perhatian menjadi alasan yang kukuh untuk Allah (SWT) menghumbannya ke dalam neraka, sesuai sabda Rasulullah ﷺ dalam <i>Jami’ at-Tirmidhi</i> 2654. Walaupun diangkat sebagai sarjana di sisi masyarakat, hakikatnya, apabila dia kagum dengan ilmunya sendiri, sebenarnya dia seorang yang jahil, sepertimana kenyataan Masruq bin al-Ajda’ (RH) dalam <i>Sunan ad-Darimi</i> 385. Dan berhenti menuntut ilmu bukanlah kualiti seorang alim yang sebenar kerana sabda Nabi ﷺ dalam <i>Jami’ at-Tirmidhi</i> 2686: <b>“Seorang yang beriman tidak akan pernah puas mendengarkan kebaikan, sehinggalah dia memasuki syurga.”</b> Pengakhiran kisah X itu kelihatan seolah-olah kesudahan yang mulia, namun pengakhiran di akhiratnya sangat berbeza. Sabda Rasul ﷺ dalam <i>Sahih Muslim</i> 1905:</p>
<p class="centered-paragraph"><b>“Seorang yang menuntut ilmu, mengajarkannya dan membacakan Al-Quran akan dibawa menghadap. Lalu Allah menunjukkan nikmatNya dan dia pun mengakui telah menikmatinya. Allah bertanya, “Apa yang engkau lakukan sebagai balasan?”</b></p>
<p class="centered-paragraph"><b>Dia menjawab, “Aku telah menuntut ilmu, menyebarkannya dan membacakan Al-Quran semata-mata hanya keranaMu.”</b></p>
<p class="centered-paragraph"><b>Namun Allah berfirman, “Engkau bohong! Engkau hanya menuntut ilmu untuk digelar alim, dan engkau membacakan Al-Quran untuk dipanggil qari, dan engkau telah pun mendapatkan gelarannya.”</b></p>
<p class="centered-paragraph"><b>Lalu dia diperintahkan untuk diseret dengan wajahnya menyapu permukaan tanah, dan dihumbankan ke dalam neraka.”</b></p>
        <p>Kehancuran X bermula dengan pengaruh <b>budaya selebriti</b>. Individu-individu yang ternama sudah pun wujud sejak manusia yang pertama lagi: para Rasul, As-Sahabah, At-Tabi’un, ulama, raja, ahli politik, sasterawan, artis, ahli sukan, dan lain-lain lagi. Meskipun terkenal, tetapi bukan semua yang mengejar nama ataupun harta, terutamanya orang-orang yang beriman. Dan konsep budaya selebriti, budaya memuja individu ini sudah ada sejak tamadun-tamadun purbakala lagi. Pada zaman kita, budaya itu lahir semula sekitar kurun ke-18 yang didorong oleh beberapa faktor seperti peningkatan tahap celik huruf dan bahan-bahan bacaan seperti majalah dan surat khabar yang semakin murah serta mudah diperolehi. Ia mendapat momentum pada kurun ke-19 melalui pertumbuhan pesat industri hiburan yang selari dengan kemajuan teknologi seperti radio, sinema, dan televisyen. Kini, melalui media sosial, sesiapa sahaja boleh menjadi selebriti, termasuklah penceramah.</p>
        <p>Kita telah pun memasuki era di mana godaan untuk menagih perhatian, pujian, malahan redha manusia sudah menjadi lebih dahsyat lagi. Tidak hairan lagi mengapa dalam <i>Sunan Ibnu Majah</i> 4204, Rasulullah ﷺ menyatakan bahawa baginda lebih membimbangkan <b>Syirik Asghar</b> ke atas umatnya berbanding Dajjal. Dan apabila baginda mengatakan bahawa umat ini akan mengikuti Ahlul Kitab sejengkal demi sejengkal dalam <i>Sahih al-Bukhari</i> 7320, baginda benar-benar memaksudkannya dalam setiap aspek kehidupan, termasuk budaya selebriti, dan termasuk di kalangan ahli agama sendiri. Apabila ia telah tertanam sejak zaman nenda kita, kini anak cucu mereka sudah tidak menganggap budaya itu berbahaya lagi. Dan sekiranya ramai penceramah sudah mula menjadikan kemasyhuran dan kekayaan sebagai tujuan hidup mereka, generasi berikutnya akan menganggapnya sebagai cita-cita yang mulia. Ini salah! Ketahuilah, apabila Nabi Muhammad ﷺ datang, baginda telah pun menghapuskan budaya selebriti yang ada pada khutaba Jahiliyyah, serta mengubah <b>niat kerana dunia</b> kepada <b>kerana Allah semata-mata</b>. Baginda telah pun mengubah – daripada sekadar penceramah kepada ulama yang sebenar-benarnya.</p>
<p class="centered-paragraph">* * *</p>
        <p>Selain dua panduan yang disebut dalam bahagian pertama, hadith ini juga turut mengingatkan kita supaya tidak naif tentang realiti kehidupan dunia – bukan semua agamawan itu ulama; malahan bukan semua yang jujur, benar, dan bijaksana. Melalui Ayat 2-3 Surah al-Insan, Allah (SWT) menjelaskan bahawa salah satu tujuan kita diciptakan adalah untuk diuji, lalu kita diberikan pilihan, sama ada untuk mengikuti jalan yang lurus atau memilih untuk menyimpang. Seperti insan lain, agamawan juga terbahagi kepada dua kategori ini. Dari rabai dan paderi Ahlul Kitab yang sengaja merubah hukum Allah, hingga Munafik yang berpura-pura beriman pada zaman Rasulullah ﷺ, hingga Ahlul Bid’ah yang bermunculan sejak era As-Sahabah (RA) sampai sekarang – agamawan terpesong akan sentiasa ada sehingga ke hujung hayat dunia. Inilah hakikatnya. Oleh itu, ayuh kita sama-sama mengikuti perincian daripada Nabi ﷺ sendiri dalam <i>Musnad ash-Shamiyyin</i> 588, yang telah dinilai sahih oleh Imam Ahmad bin Hanbal (RH):</p>
<p class="centered-paragraph"><b>“Ilmu ini akan didukung oleh mereka yang adil pada setiap generasi – melindunginya daripada putar belit golongan pelampau, gambaran salah golongan pendusta, dan tafsiran golongan jahil.”</b></p>
<p class="centered-paragraph">* * *</p>
<h3>Perbezaan Sifat: Khutaba vs Ulama</h3>
<h3>3. Ilmu</h3>
        <p>Bayangkan dua botol jernih diletak bersebelahan. Dari jauh kedua-duanya nampak serupa, masing-masing berisi cecair jernih, lutsinar. Namun apabila diperiksa lebih dekat—melalui bau atau rasa—barulah diketahui sifat sebenarnya yang berbeza. Satu botol berisi air tulen, yang menghilangkan dahaga dan menampung kehidupan. Botol yang satu lagi pula mengandungi alkohol gosok, yang walaupun kelihatan bersih, berbau sengit dan membahayakan jika diminum. Begitulah analogi hadith marfu’ di atas. Secara kasar, kebanyakan pembawa ilmu agama sama ada kelihatan seperti mendasarkan ilmu mereka pada Al-Quran dan Hadith atau mendakwa benar-benar melakukannya. Realitinya, mereka terbahagi kepada dua kumpulan: hanya satu yang autentik, sedang yang lain memperdaya dan berbahaya; hanya satu ulama tulen, sedang yang lain itu laksana penceramah era Jahiliyyah*.</p>
        <p>Selain <b>kedalaman ilmu pengetahuan</b>, apa yang membezakan ulama tulen daripada penyamar adalah <b>cara mereka memperlakukan ilmu agama</b>. Sarjana sebenar berlaku <b>adil, jujur, lurus, dan setia terhadap Al-Quran dan Hadith</b>: memeliharanya sebagaimana ia diturunkan, diwariskan dan diamalkan oleh generasi terawal; malah melindunginya daripada segala bentuk kerosakan. Tidak seperti ilmu dunia yang mengalami proses evolusi, ilmu wahyu sudah pun sempurna sebagaimana firman Allah (AWJ) pada Ayat 3 Surah al-Maidah. Sesuatu yang sudah pun mencapai kesempurnaan, jikalau diusik, akan terganggu keseimbangannya serta membawa kepada kemusnahan. Sebagaimana yang disebut dalam <i>Sahih Muslim</i> 1920, mereka ini akan sentiasa berjaya di atas jalan kebenaran, dan mereka ini samalah seperti botol air tulen yang diperlukan oleh umat.</p>
        <p>Di atas jalan yang batil pula wujud tiga kumpulan khutaba Jahiliyyah, tidak kira mereka memiliki gelaran, sijil, pengaruh, ataupun pangkat. Pertama adalah kelompok <b>ghuluw</b> yang mencemarkan kesederhanaan cara hidup yang telah pun ditetapkan oleh Allah. Mereka membawa kemusnahan dari soal ibadah hingga akidah malah bisa membawa kepada keruntuhan Tauhid, seperti firmanNya pada Ayat 77 Surah al-Maidah. Kedua adalah golongan <b>pembohong</b> yang memperlakukan ilmu agama seolah-olah ia berasal daripada mereka, dengan mengutamakan akal, mentafsirkan Al-Quran sesuka nafsu, memalsukan Hadith, menggunakan mimpi dan kata-kata tokoh yang bertentangan dengan firman Allah dan sabda RasulNya sebagai hujah, malahan mereka-reka ibadah. Dan ketiga adalah mereka yang <b>tidak cerdas</b> dan yang <b>gelap hatinya</b>—anak-anak unta yang diperah susu, tidak faqih, serta tidak mengamalkan ilmu mereka—yang menyebarkan pelbagai bentuk kekeliruan.</p>
        <p>Namun, membandingkan botol-botol itu tidaklah semudah yang disangka. Melalui teks lain dalam <i>Silsilah as-Sahihah</i> 3189 di bawah, untuk membezakan ilmu pada era di mana fuqahanya sedikit dan penceramahnya pula bercambah, Rasulullah ﷺ menerangkan bahawa <b>sensor</b> yang harus dimiliki adalah <b>ilmu wahyu yang menerangi hati</b>. Tiada yang dapat menilai ilmu melainkan ilmu juga. Ia amat penting di saat ilmu agama mengalami kerosakan, dan orang ramai mula memandang penceramah sebagai cendekiawan. Dan untuk dilindungi oleh Allah, ilmu itu wajib dituntut dengan <b>ikhlas</b> keranaNya, sebagaimana keterangan Ayat 40 Surah al-Hijr. Yang mengamalkan ilmu dapat merasakan perbezaan isi dua botol itu. Yang menuntut ilmu dapat menghidu kelainannya. Yang tidak mempedulikan ilmu sudah tentu akan mudah diperdaya.</p>
<p class="centered-paragraph"><b>“Kalian sedang hidup pada zaman di mana banyaknya fuqaha, sedikitnya khutaba. Dan sedikit yang meminta-minta, banyak pula yang memberi. Beramal saat ini lebih baik daripada berilmu.”</b></p>
<p class="centered-paragraph"><b>“Akan datang suatu zaman di mana sedikitnya fuqaha, banyaknya khutaba. Dan banyak yang meminta-minta, tetapi sedikit yang memberi. Berilmu saat itu lebih baik daripada beramal.”</b></p>
<h3>4. Akhlak</h3>
        <p>Apabila bonda kita ‘Aisyah (RA), melalui <i>Mishkat ul-Masabih</i> 1257, menyimpulkan bahawa akhlak Rasul ﷺ adalah Al-Quran: ulama, golongan pewaris para Nabi sepatutnya menjadi tauladan watak terbaik pada zaman mereka, menjadi perintis himpunan adab, akhlak, serta segala kebaikan yang diseru dalam Kitabullah. Namun, sesuai kata-kata ‘Umar (RA) menerusi <i>Sunan al-Kubra</i> 20400 bahawa watak seseorang di khalayak ramai tidak semestinya watak dirinya yang sebenar ketika di rumah, watak juga bisa dilakonkan seperti kenyataan ‘Ali (RA) dalam <i>Sunan ad-Darimi</i> 384, demi pengaruh. Walau bagaimanapun, kita bisa mencerap perwatakan mereka melalui sikap <b>sabar</b>, <b>berhati-hati</b> dan <b>merendah diri</b> dalam mendidik umat, cerminan <b>kefaqihan yang sebenar</b> kerana kefaqihan yang sebenar itu tanda dia dipilih oleh Allah, sesuai sabda Nabi ﷺ dalam <i>Sahih Muslim</i> 1037.</p>
<h3>7 Karakteristik Faqih</h3>
        <p>1. <b>Tidak terburu-buru mengeluarkan fatwa</b> kerana “yang paling tergesa-gesa memberikan fatwa adalah yang paling cepat menuju neraka” dan kerana “sikap terburu-buru itu adalah daripada syaitan”;</p>
        <p>2. <b>Tidak mengeluarkan fatwa berdasarkan akal, atau tanpa dasar, atau menghalalkan yang haram dan sebaliknya dengan alasan yang samar</b> tanpa dipandu oleh Al-Quran dan As-Sunnah;</p>
        <p>3. <b>Menyelesaikan permasalahan berdasarkan susunan tingkatan keutamaan rujukan</b>: Al-Quran, Sunnah Rasulullah ﷺ, pendapat yang disepakati (As-Sahabah), dan ijtihad;</p>
        <p>4. <b>Menunda permasalahan yang baru</b> untuk merujuk pakar, bermesyuarat, atau membuat kajian yang teliti terlebih dahulu kerana “menunda itu lebih baik”;</p>
        <p>5. <b>Tidak selalu mengeluarkan fatwa bagi setiap pertanyaan</b> kerana orang yang melakukannya “hanyalah orang gila”;</p>
        <p>6. <b>Tidak memaksa diri atau berpura-pura tahu</b> apabila tidak menguasai ilmu sesuatu permasalahan;</p>
        <p>7. <b>Menjawab “Allahu a’lam” kepada permasalahan yang tidak diketahui</b> kerana berkata “tidak tahu” itu adalah sebahagian daripada ilmu, dan tanda keikhlasan, bukan kepura-puraan.</p>
<p class="small-text-left">1. <i>Sunan ad-Darimi</i> 152 + <i>Musnad Abu Ya'la</i> 4256;</p>
<p class="small-text-left">2. <i>Sunan ad-Darimi</i> 153 + 154 + 189;</p>
<p class="small-text-left">3. <i>Sunan ad-Darimi</i> 167;</p>
<p class="small-text-left">4. Ibid;</p>
<p class="small-text-left">5. <i>Sunan ad-Darimi</i> 172;</p>
<p class="small-text-left">6. <i>Sunan ad-Darimi</i> 173;</p>
<p class="small-text-left">7. <i>Sunan ad-Darimi</i> 174 + <i>Mishkat ul-Masabih</i> 272 + QS38:86.</p>
<h3>5. Akidah</h3>
        <p>Dalam <i>Sahih al-Bukhari</i> 7084, Nabi Muhammad ﷺ menerangkan bahawa selepas zaman kejahatan yang tersembunyi, di mana aliran-aliran sesat bermunculan, akan datang pula zaman di mana sesetengah pendakwah akan mengajak manusia memasuki Jahannam. Ini bermakna setelah lengkap tujuh puluh dua cabang firqah terpesong, yang disebut oleh baginda melalui <i>Sunan Ibnu Majah</i> 3992, akan datang pula zaman di mana ajaran-ajaran mereka yang berindukkan enam ibunya yakni Rafidhah, Haruriyyah, Jahmiyyah, Murjiah, Qadariyyah, dan Jabriyyah, akan disebarkan secara terbuka dan meluas. Fasa itu mungkin sudah lama tiba, barangkali juga kita di kemuncaknya. Hari ini, di media sosial, tanpa sebarang tapisan akidah, sesiapa sahaja boleh menjadi pendakwah, menyebarkan apa-apa sahaja jenis ajarannya. Umat terdedah kepada bahaya.</p>
        <p>Malahan, lebih merisaukan lagi apabila melalui <i>Musnad ash-Shamiyyin</i> 588 itu, kita mempelajari bahawa mereka bukan sahaja boleh bersikap melampaui batas, sanggup berbohong, dan jahil terhadap Al-Quran dan Hadith, bahkan bisa melakukan perkara yang sama terhadap mazhab-mazhab Ahlu Sunnah dengan berpura-pura menjadi sebahagian daripada salah satu mazhab itu. Apabila kerosakan yang mereka bawa itu telah sekian lama tertanam dalam pemikiran masyarakat, ketika datangnya usaha pembetulan, ia akan ditolak dan disanggah kerana kerosakan yang mereka mulai itu sudah dianggap sebagai Sunnah Nabi ﷺ. Itulah realiti menyedihkan yang disebut oleh baginda dalam <i>Sahih at-Targhib</i> 111. Oleh sebab itulah baginda, dalam <i>Al-Muwatta’</i> 1661, mengingatkan pengikutnya agar berpegang teguh pada Al-Quran dan As-Sunnah, supaya berupaya untuk membezakan antara kaca dan permata.</p>
        <p>Perlu diingat bahawa golongan pendakwah yang menyeru manusia ke neraka itu terbahagi kepada dua jenis: seruan ke neraka sementara dan seruan ke neraka kekal. Tiada kerosakan akidah yang lebih menakutkan daripada kemusnahan <b>Tauhid</b>. Dan masalah sama yang menimpa umat-umat terdahulu dan sebahagian umat ini adalah sikap melampau dalam mencintai orang-orang yang soleh. Mereka itu, dalam <i>Sahih al-Bukhari</i> 3873, dikatakan oleh Rasulullah ﷺ akan dibangkitkan sebagai makhluk-makhluk terburuk pada Hari Kebangkitan kelak. Modus operandi mereka termasuklah beribadah di kubur-kubur orang soleh, berdoa kepada mereka, dan meminta pertolongan daripada roh-roh yang didakwa dekat di sisi Allah (SWT) itu. Kejahilan ini bermula sejak masa Nabi Nuh (AS) lagi, sepertimana keterangan Ayat 23 Surah Nuh, dan ia adalah tipu helah dan misi Iblis yang paling utama.</p>
        <p>Tidak kira sama ada seseorang itu lahir sebagai Muslim, atau amalnya setinggi gunung sekalipun, tetapi jika dia mati dalam keadaan <b>Syirik Akbar</b> sebegitu, segala amalnya akan diperlihatkan sebelum hilang menjadi debu berterbangan, sepertimana keterangan Ayat 23 Surah al-Furqan. Kemudian, dia akan menderita di dalam Jahannam selama-lamanya, kerana, sebagaimana firman Allah pada Ayat 48 Surah an-Nisa, Dia tidak akan sesekali mengampunkan dosa menyekutukanNya. Jadi, bagaimana pendakwah begitu boleh wujud? Selain Ayat 2-3 Surah al-Insan pada awal perbincangan ini, jawapannya turut terdapat pada Ayat 76 Surah az-Zukhruf: ia adalah pilihan diri mereka sendiri. Jauhnya masyarakat daripada memahami isi Al-Quran dan mendengari As-Sunnah, tidak mengenali akidah sebenar empat mazhab utama, dan menjadikan agama sekadar warisan mahupun ikut-ikutan adalah antara punca sesetengahnya terpedaya.</p>
<p class="centered-paragraph">* * *</p>
        <p>Amatlah penting untuk kita mengutamakan ilmu daripada ulama berbanding penceramah. Ini kerana Ibnu Mas’ud (RA), melalui <i>Az-Zuhd wal-Raqa’iq</i> 801 berkata bahawa kita akan sentiasa berada dalam kebaikan selagi mengambil ilmu daripada Sahabat-sahabat Nabi ﷺ dan ulama besar Islam, tidak kira yang terdahulu mahupun pada zaman kita. Namun, apabila umat mula mengambil ilmu daripada ilmuwan yang tidak faqih, itulah saatnya kita sedang menuju kemusnahan. Pertambahan khutaba Jahiliyyah dan kekurangan sarjana sebenar akan hanya merealisasikan hadith-hadith fitan lain seperti <i>Sahih al-Bukhari</i> 100, di mana orang ramai melantik orang-orang jahil sebagai sumber rujukan ilmu agama mereka. Di zaman fitnah merata-rata ini, berhati-hatilah memilih daripada siapa kita mengambil ilmu. Ulama semakin dibawa pergi; kenalilah dan ambillah ilmu daripada mereka, selagi masih ada yang tersisa. Hidup ini ujian; berusahalah untuk menjawabnya dengan tepat.</p>
<p class="centered-paragraph"><b>“Kalian sedang hidup pada zaman di mana banyaknya mereka yang memiliki kefahaman dalam agama, tetapi sedikit yang berceramah. Dan sedikit agamawan yang meminta-minta, tetapi banyak masyarakat yang memberi. Pada masa ini, amal berjaya mengawal kehendak nafsu.”</b></p>
<p class="centered-paragraph"><b>“Akan datang suatu zaman selepas kalian di mana sedikitnya mereka yang memiliki kefahaman dalam agama, sebaliknya banyak pula yang berceramah. Dan ramai agamawan yang meminta-minta, tetapi sedikit masyarakat yang memberi. Pada masa itu, amal telah pun dikawal oleh nafsu.”</b></p>
<p class="centered-paragraph"><b>“Ketahuilah bahawa di akhir zaman nanti, petunjuk yang benar itu jauh lebih baik daripada sesetengah amalan.”</b></p>
<p class="centered-paragraph">Ibnu Mas'ud (RA), <i>Al-Adab al-Mufrad</i> 789</p>
<img id="animated-gif" src="images/knowledge.gif">
<p class="small-text">Mohd bin Mohd | 18 Jun, 2024 | 11 Dhul Hijjah, 1445</p>

    <div id="pagination">
        <a href="bahasa.html" class="home-button">Back</a>
    </div>

    <div id="night-mode-toggle">
        <label class="switch">
            <input type="checkbox" id="mode-switch">
            <span class="slider"></span>
        </label>
        <span id="mode-label">☀️</span>
    </div>

    <script src="script.js"></script>
</body>
