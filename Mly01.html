<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" href="style.css">
    <title>Cabaran Sains & Teknologi</title>
</head>

<body style="display: block; text-align: left;">
    <div class="article-image">
    <img src="images/MlyCVR1.png" alt="Article Image" style="max-width: 100%;" class="enlargeable-image">
</div>
    
    <article class="article-content">
        <!-- Your article content goes here -->
        <p>Hadith ini* sangat istimewa. Ia mengisahkan Jibril (AS) datang menemui Nabi Muhammad ﷺ untuk mengajarkan kepada kita tentang butiran paling dasar cara-cara hidup beragama: bagaimana menjadi seorang <b>Muslim</b>, <b>Mukmin</b>, atau mencapai maqam yang tertinggi, <b>Muhsin</b>. Di mana semua itu tidak lengkap tanpa mengambil kira akan kepentingan <b>ilmu fitan</b>. Dan Allah (SWT) menempatkan dua tanda As-Sa’ah yang sangat signifikan dengan zaman kita, dalam hadith yang sangat mustahak ini. Adakah ia tanda Kiamat sudah pun dekat? Sudah semestinya. Atau juga menandakan fasa tanda-tanda kecil sudah pun menghampiri penghujungnya? <b>الله أعلم</b>.</p>
         <p class="small-text">*Hadith penuhnya lebih panjang; sila lihat dalam <i>Sahih Muslim</i>.</p>
<h3>Tanda Menjadi Nyata</h3>
         <p>Bermula pada tahun 1966, eksperimen gabungan teknik perubatan Patrick Steptoe, seorang <i>gynecologist</i> dan Sir Robert Edwards, seorang <i>embryologist</i> dari Britain telah berjaya menghasilkan teknologi <b>in vitro fertilisation (IVF)</b>. Pencapaian sulung mereka telah menggemparkan dunia apabila Louise Brown, bayi tabung uji yang pertama lahir pada <b>25 Julai, 1978</b>. Kejayaan itu malah merintis prosedur yang lebih kontroversi di mana pada <b>1 Ogos, 1985</b>, Shannon Boff, seorang suri rumah dari Amerika Syarikat telah menjadi <b>ibu tumpang</b> pertama yang menerima bayaran bagi mengandungkan sperma dan telur pasangan lain, yang dengan secara literalnya menjadikan dia <b>hamba</b> yang melahirkan <b>puan</b> atau <b>tuannya</b>.</p>
         <p>Dalam <i>Musnad Ahmad</i> 2926, Rasulullah ﷺ sudah pun menjelaskan bahawa para penggembala kambing itu merujuk kepada orang-orang Arab. Pada tahun 1932, Kerajaan Arab Saudi yang baru dibentuk memerlukan hasil negara yang lebih baik berbanding Haji dan Umrah. Untunglah, pada tahun 1938, telaga minyak Dammam No. 7 telah mengubah <b>jazirah yang dahulunya melarat</b> menjadi sumber petroleum yang terbesar di dunia. Kekayaan ternyata mengundang perlumbaan arkitektur, dan <b>Dubai World Trade Centre</b> berjaya menggondol gelaran pencakar langit yang pertama di Timur Tengah sebaik sahaja dirasmikan pada <b>26 Februari, 1979</b>. Dan perlumbaan itu masih lagi berterusan sehingga ke hari ini.<p/>
         <p>Jika diambil kira tahun keberhasilan teknologi IVF dan saat penyiapan bangunan tertinggi di Semenanjung Arab pada ketika itu, dua tanda dalam Hadith Jibril itu <b>sudah pun keluar secara serentak sejak 45 tahun yang lalu</b>. Sains dan teknologi sudah sekian lama membawa manfaat kepada kita, umat manusia – sejak zaman dahulukala sehinggalah ke hari ini. Walau bagaimanapun, dua tanda dalam athar itu menjadi peringatan kepada kita agar sentiasa berhati-hati dengan fitnah yang turut dibawa bersama: <b>keupayaan sains untuk mengubah fitrah manusia, dan kecenderungan teknologi untuk membuatkan insan semakin hanyut mencintai dunia.</b></p>
         <p>Agak mudah untuk kita mengesan fitnah yang ada pada sains dan teknologi seperti IVF, namun kemajuan terlalu pesat yang telah pun sebati menjadi cara hidup kita boleh membuatkan kita terlena. Dewasa ini, tanpa ramai yang menyedari, <b>kecerdasan buatan (AI)</b> termasuk <b>komputer</b> dan <b>telefon pintar</b>–tanpa secara terang-terangan seperti prosedur ibu tumpang atau kemegahan pencakar langit–telah mengubah sifat semula jadi manusia dan membuatkan insan semakin tenggelam dalam dakapan dunia. Ia sebenarnya <b>makhluk pemangsa</b> yang “membaham” jiwa-jiwa yang lemah. Dalam <i>Jami’ at-Tirmidhi</i> 2181, Muhammad al-Mustafa ﷺ telah pun menggambarkan:</p>
<h4>لاَ تَقُومُ السَّاعَةُ حَتَّى تُكَلِّمَ السِّبَاعُ الإِنْسَ</h4>
<p class="centered-paragraph"><b>“As-Sa’ah tidak akan berlaku sebelum ‘makhluk pemangsa’ bercakap-cakap dengan manusia.”</b></p>
<p>Ramai yang telah menjadi mangsa cengkamannya hingga meluangkan masa yang terlalu banyak padanya; hubungan kekeluargaan semakin renggang apabila hubungan virtual semakin mempesona; kemahiran bersosial kian bantut, dan masalah kesihatan kian meningkat terutamanya pada kanak-kanak; kemudahan untuk melakukan dosa kini hanya di hujung jari; malah pemangsa baru seperti kecerdasan buatan generatif sudah pun merampas beberapa peluang pekerjaan manusia. Tetapi Islam bukanlah sistem kehidupan yang kandas dengan peredaran masa. Makhluk pemangsa itu bagaikan sang singa, dengan <b>kekuatan</b> dan juga <b>kebijaksanaan</b>, ia dapat ditundukkan, dijinakkan dan diambil manfaatnya. </p>
<h3>Pemisahan Dunia & Akhirat</h3>
         <p>Ayat 7 Surah ar-Rum dan <i>Sahih Muslim</i> 2722 mengkategorikan ilmu kepada dua jenis: ilmu yang bermanfaat, yakni Al-Quran dan As-Sunnah, serta ilmu-ilmu yang saling berhubungan atau sejajar dengan prinsip-prinsipnya; dan ilmu yang tidak bermanfaat, yang tidak mencipta sebarang hubungan dan tidak selari dengan ajaran Allah dan RasulNya. Oleh itu, fitnah yang melekat pada sebahagian sains dan teknologi adalah kerana ia muncul daripada buah fikiran yang tidak mempunyai sebarang hubungan dengan wahyu. Malahan, tujuan asal ciptaan-ciptaan itu adalah semata-mata demi manfaat duniawi, tanpa mempedulikan manfaat ukhrawi. Dan masalah ini bermula sejak <b>500 tahun kolonialisme Eropah</b> lagi. Dalam <i>Sunan Abu Dawud</i> 4297, Rasulullah ﷺ yang kita kasihi telah pun memberitahu bahawa:</p>
<h4>يُوشِكُ الأُمَمُ أَنْ تَدَاعَى عَلَيْكُمْ كَمَا تَدَاعَى الأَكَلَةُ إِلَى قَصْعَتِهَا.‏ فَقَالَ قَائِلٌ وَمِنْ قِلَّةٍ نَحْنُ يَوْمَئِذٍ قَالَ بَلْ أَنْتُمْ يَوْمَئِذٍ كَثِيرٌ وَلَكِنَّكُمْ غُثَاءٌ كَغُثَاءِ السَّيْلِ وَلَيَنْزِعَنَّ اللَّهُ مِنْ صُدُورِ عَدُوِّكُمُ الْمَهَابَةَ مِنْكُمْ وَلَيَقْذِفَنَّ اللَّهُ فِي قُلُوبِكُمُ الْوَهَنَ.‏ فَقَالَ قَائِلٌ يَا رَسُولَ اللَّهِ وَمَا الْوَهَنُ قَالَ حُبُّ الدُّنْيَا وَكَرَاهِيَةُ الْمَوْتِ</h4>
<p class="centered-paragraph"><b>“Tidak lama lagi, bangsa-bangsa asing akan berkumpul sesama mereka untuk merebutkan kalian, sepertimana para penjamu selera berkumpul untuk merebutkan hidangan-hidangan yang mewah.”</b></p>
<p class="centered-paragraph">Seseorang bertanya:</p>
<p class="centered-paragraph"><b><i>“Adakah itu akan berlaku kerana jumlah kita pada waktu itu sedikit?”</i></b></p>
<p class="centered-paragraph">Baginda menjawab:</p>
<p class="centered-paragraph"><b>“Tidak, malah jumlah kalian pada waktu itu sangatlah banyak. Namun, keadaan kalian hanyalah seperti lapisan buih yang membawa sampah sarap yang dihanyutkan banjir. Sesungguhnya, Allah akan mencabut ketakutan daripada dada musuh kalian dan Allah akan menanamkan ke dalam hati kalian dengan al-wahn.”</b></p>
<p class="centered-paragraph">Baginda ditanya:</p>
<p class="centered-paragraph"><b><i>“Ya Rasulullah, apakah itu al-wahn?”</i></b></p>
<p class="centered-paragraph">Baginda membalas:</p>
<p class="centered-paragraph"><b>“Cinta kepada dunia dan benci kepada kematian.”</b></p>
         <p>Meskipun istilah <b>“sekularisme”</b> diperkenalkan pada kurun ke-19 oleh reformis British, George Jacob Holyoake, namun akibatnya sudah pun diperingatkan oleh Nabi Muhammad ﷺ sejak lebih 1,400 tahun yang lalu lagi. Dan akar konsep ini dapat ditelusuri melalui lipatan-lipatan sejarah dari Revolusi Perancis, ke Zaman Pencerahan, ke Perang Tiga Puluh Tahun, malah kembali ke zaman Nabi Syu’aib (AS) di mana kaum Madyan yang melakukan penindasan ekonomi telah mempersoalkan campur tangan hukum agama dalam ehwal perniagaan mereka, seperti yang tersurat pada Ayat 87 Surah Hud. Melalui konteks sejarah dan agama ini, dan segala kerosakan yang dilakukannya kepada dunia hari ini, kita sepatutnya sudah mula menyedari akibat-akibat yang merugikan yang dibawa oleh prinsip <b>memisahkan agama daripada urusan dunia</b>.</p>
<h3>Perangkap & Kerugian Umat</h3>
         <p>Kolonialisme bukan sahaja merenggut kekayaan malah turut menanam rangka jangka panjangnya ke dalam pemikiran kita. Sekularisme ternyata mengulangi masalah yang sama pada Ayat 87 Surah Hud: penindasan ekonomi melalui kapitalisme, sambil mempromosikan ayahandanya: cara hidup yang terlalu bebas yang dikenali sebagai liberalisme, serta menyokong prinsip-prinsip lain seperti pluralisme. Dan semua itu ternyata telah melahirkan generasi yang mencintai dunia dan melalaikan agama. Ia telah disemai melalui tipu daya terbesar: <b>sistem pendidikan mereka</b> – kilang yang telah menghasilkan orang-orang Islam yang bukan sekadar mewarisi, bahkan menjayakan, serta melestarikan segala prinsip orang-orang yang pernah menjajah nenek moyang mereka.</p>
         <p>Peratusan yang paling besar telah digiring untuk mendalami ilmu-ilmu dunia. Tanpa menafikan sumbangannya, serta tanpa mengatakan kesemuanya – daripada golongan inilah lahirnya umat Islam yang terperangkap dalam acuan pemikiran, gaya hidup, dan cara hidup Barat. Meskipun asas-asas ilmu agama turut diberikan, namun ia sekadar perkara sampingan yang tidak benar-benar meninggalkan kesan yang mendalam. Buktinya? Kini sudah banyak produk pendidikan ini yang menjadikan Islam hanya sebagai agama warisan, dan tidak sedikit pula yang langsung tidak mempraktikkannya. Walau bagaimanapun, adakah peratusan kecil yang mempelajari ilmu wahyu itu sudah cukup untuk perkembangan Islam? Mari kita sama-sama merenungi sabda Rasulullah ﷺ dalam <i>Sahih Muslim</i> 2526 ini:</p>
<h4>تَجِدُونَ النَّاسَ مَعَادِنَ فَخِيَارُهُمْ فِي الْجَاهِلِيَّةِ خِيَارُهُمْ فِي الإِسْلاَمِ إِذَا فَقُهُوا</h4>
<p class="centered-paragraph"><b>“Engkau akan mendapati manusia itu seperti MINERAL. Yang terbaik di kalangan kalian saat Jahiliyyah, dialah juga yang akan menjadi yang terbaik di kalangan kalian setelah Islam, itu pun jika dia dikurniakan kefahaman dalam agama.”</b></p>
         <p>Manusia itu seperti bahan galian. Yang dilahirkan sebagai emas akan kekal sebagai emas walau diletakkan dalam lapangan duniawi; dan yang dilahirkan sebagai timah akan tetap menjadi timah walau dijulang di medan agamawi. Kerana sesetengah kualiti itu dilahirkan: seseorang yang lahir bersama IQ yang rendah tidak akan membesar memiliki IQ seorang genius; begitulah juga yang tidak dilahirkan sebagai pemimpin sudah tentulah tidak akan membesar bersama bakat kepimpinan. Apabila peratusan besar itu digiring untuk mendalami ilmu-ilmu dunia, maka sudah pasti akan berkuranglah mineral bermutu tinggi yang tersisa untuk ilmu agama.</p>
         <p>Pemisahan itu ternyata hanya melahirkan intelektual yang spesialis sama ada dalam ilmu dunia atau agama sahaja, tetapi bukan kedua-duanya sekali, sepertimana kebiasaan yang berlaku pada zaman salaf mahupun khalaf. Ia suatu kerugian yang besar apabila kita tidak berupaya lagi melahirkan individu yang berkaliber “platinum” seperti ‘Umar (RA) yang bukan sahaja seorang “presiden” negara, malah turut memainkan peranan sebagai seorang alim, faqih dan mufti. Atau “berlian” seperti Ibnu Khaldun (RH) yang pakar dalam pelbagai bidang seperti sejarah Islam, sosiologi, astronomi, dan kimia. Terbukti dan malang sekali, sistem pendidikan Eropah atau pengaruhnya telah menjadikan kita lemah, bahkan menjadi hamba kepada prinsip-prinsip mereka yang terpesong.</p>
<h3>Kembalilah Kepada Nubuwwah</h3>
         <p>Untuk menghadapi cabaran zaman moden yang pantas berevolusi ini, tiada jalan yang lebih mapan melainkan kembali mengaplikasikan <b>sistem pendidikan yang terbukti berkesan yang dicontohkan oleh Nabi Muhammad</b> ﷺ. Sistem yang menjadikan Al-Quran dan As-Sunnah sebagai asas pembelajaran, sebelum diperluas ke pelbagai pengkhususan. Sistem yang memfokuskan pembentukan <b>Muslimin</b>, <b>Mukminin</b>, atau <b>Muhsinin</b> yang sebenar terlebih dahulu sebelum umat terlibat dalam bidang perubatan, perdagangan, penguatkuasaan undang-undang, pendidikan, kepimpinan, dan lain-lain lagi. Sistem yang membekalkan <b>kekuatan hidup beragama</b> dan <b>kebijaksanaan wahyu</b> bagi memperkasakan mereka untuk mendepani segala tuntutan era sains dan teknologi yang semakin lama semakin kompleks.</p>
         <p>Apabila setiap peringkat umat mendalami Quran dan Sunnah, kita bukan sahaja akan dapat mengeluarkan semula lebih banyak mineral berkualiti yang akan membawa kepada persaingan ilmu agama yang lebih sihat, malah akan turut dapat mengecilkan jurang perselisihan serta perpecahan sesama Ahlu Sunnah. Dan profesional-profesional yang memiliki kefahaman agama yang mendalam pula bukan sahaja akan membentuk kestabilan politik, ekonomi, dan sosial; bahkan akan dapat merintis kemajuan sains dan teknologi yang mengekalkan fitrah manusia, serta memulihara cara hidup Islam yang memanfaatkan kehidupan dunia demi kesejahteraan hidup di akhirat.</p>
         <p>Sebagaimana lima Ayat wahyu yang pertama memberi penekanan pada ilmu – begitulah juga proses pemulihan, ia harus bermula dengan pendidikan. Dan sebagaimana Al-Quran diturunkan selama dua puluh tiga tahun – begitulah juga perubahan, ia harus dilakukan dengan secara berperingkat dan penuh kesabaran. Mulakan dengan skala kecil terlebih dahulu: institusi kekeluargaan, dengan ahli-ahli keluargamu sendiri. Kerana setiap pemimpin itu akan ditanya bagaimana dia menjalankan amanah yang diberikan oleh Allah, termasuklah ibu bapa. Justeru, nasihatlah pemerintah negaramu dengan lemah lembut dan bijaksana agar Nubuwwah kembali terlaksana.</p>
<h4>مَا مِنْ عَبْدٍ اسْتَرْعَاهُ اللَّهُ رَعِيَّةً فَلَمْ يَحُطْهَا بِنَصِيحَةٍ إِلاَّ لَمْ يَجِدْ رَائِحَةَ الْجَنَّةِ</h4>
<p class="centered-paragraph"><b>“Sesiapa yang Allah berikan amanah kepimpinan tetapi tidak menjaga bawahannya dengan baik, dia tidak akan dapat menikmati bau Syurga.”</b></p>
<p class="centered-paragraph"> - Rasulullah ﷺ, <i>Sahih al-Bukhari</i> 7150</p>
<h4>إِنْ شَاءَ اللّٰهُ</h4>
<img id="animated-gif" src="images/care.gif">
<p class="small-text">Mohd bin Mohd | 25 April, 2023 | 4 Syawwal, 1444</p>

    <div id="pagination">
        <a href="bahasa.html" class="home-button">Back</a>
    </div>

    <div id="night-mode-toggle">
        <label class="switch">
            <input type="checkbox" id="mode-switch">
            <span class="slider"></span>
        </label>
        <span id="mode-label">☀️</span>
    </div>

    <script src="script.js"></script>
</body>
